---
title: Johdanto
author: Jonne Arjoranta
date: 2015-11-02
copyright: |
    © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos.

    Tätä teosta koskee [Creative Commons Nimeä-EiKaupallinen-EiMuutoksia 4.0 Kansainvälinen-lisenssi](https://creativecommons.org/licenses/by-nc-nd/4.0/.

    Kansikuva: [Jukka Korhonen](http://fav.me/d56ivtn)
---
\ 

Mitä pelit kertovat meille maailmasta? Vastaus tähän kysymykseen ei selviä vain pohtimalla, vaan ennen pitkää nojatuolifilosofin on käännettävä nojatuolinsa kohti näyttöä ja otettava selvää. Pelit ovat täynnä maailmoja, jotka ovat joko muunnelmia omastamme tai jollain tapaa sen peilikuvia. Niistä löytyy tuhansia erilaisia hahmoja, paikkoja ja esineitä. Mitä pelit siis kertovat meille maailmasta? Wittgensteinia mukaillen voisi sanoa, että älä oleta vaan katso. Vastaus selviää pelejä tarkemmin tarkastelemalla.

Tämä kokoelma kerää yhteen tekstejä, jotka pyrkivät vastaamaan tähän kysymykseen paneutumalla tarkemmin tiettyyn peliin ja avaamalla sen sisältöä tarkasti ja syväluotaavasti. Tarkemman tarkastelun kohteeksi päätyvät *Silent Hill: Shattered Memories*, *Civilization*-pelisarja, *The Vanishing of Ethan Carter*, *Fallout 3* ja *Vampire: The Masquerade -- Bloodlines*.

Kokoelma esittää erilaisia *lähipeluita* digitaalisista peleistä. Ajatus on sama kuin kirjallisuuden lähiluvussa: tutkija pelaa perusteellisesti jotakin peliä ja yrittää ammentaa sen sisällöstä sellaisia asioita, jotka eivät ole ilmeisiä ensisilmäyksellä. Pelaamalla peliä tarkkaavaisesti ja toistuvasti tutkija muuttaa itsensä tutkimusvälineeksi, joka luotaimen tavoin syöksyy pelin maailmaan ja kartoittaa sen tuntemattomia syvyyksiä. Käytetty teoreettinen viitekehys toimii linssinä, jonka läpi tarkastella tuota maailmaa.

**Maria Hallikainen** analysoi *Silent Hill: Shattered Memoriesia* psykoanalyysin avulla. Peli toimii kahdella tasolla, joista toinen kuvaa psykoanalyysia ja toinen heijastaa analyysin tuloksia. Hallikainen kuvaa, miten elektra-kompleksi auttaa ymmärtämään pelin rakennetta.

**Jaro Karkinen** katselee *Civilizationia* historioitsijan silmällä ja tutkii, miten se kuvaa maailmanhistorian kehitystä. Hän kuvaa, miten pelaajan valinnoista riippumatta pelisarja toteuttaa varsin ennustettavaa kaavaa savimajoista kohti länsimaista demokratiaa. Samalla kuitenkin pelaaja voi pelin avulla tarkastella historiaa ja nähdä, miten se koostuu valinnoista ja vaihtoehdoista.

**Katariina Pesonen** pelaa *The Vanishing of Ethan Carteria* ja analysoi sitä epäluonnollisen narratologian linssin läpi. Hän seuraa etsivä Paul Prosperoa yliluonnollisten mysteerien läpi ja ihmettelee pelin ajoittain hämmentäviä tapahtumia. Miksi avaruusalus yhtäkkiä ilmestyy maan sisältä kesken murhatutkimuksen? Pesonen tarjoaa keinon selittää epäluonnollisia tapahtumia kuvaamalla tapoja, joilla pelaaja voi tehdä epäluonnollisesta luonnollista.

**Sari Piittinen** seikkailee *Fallout 3*:n dystooppisissa raunioissa ja lukee raunioituneiden teiden varsilla olevia mainostauluja ja seinillä roikkuvia julisteita. Hän kuvaa, miten *Falloutin* tulevaisuudessa Setä Samuli kaipaa yhä apua sodassa ja ydinperhe on yhä yhteiskunnan selkäranka, vaikka iho hehkuisikin radioaktiivisena -- ainakin mainoksissa ja propagandassa.

**Milla Pystynen** seuraa *Vampire: The Masquerade -- Bloodlinesin* kasvutarinaa ja lukee sitä Julia Kristevan yksilön kehitystä kuvaavan teorian läpi. *Bloodlinesin* tarina kuvaa juuri vampyyrien yhteiskuntaan saapunutta uutta yksilöä, joka joutuu -- lapsen tavoin -- itsenäistymään ja määrittelemään itsensä suhteessa sekä äitiinsä että isäänsä.

Vielä viimeinen varoitus: *spoilereita luvassa*.

\ 

*Jonne Arjoranta*

*Jyväskylä, 2.11.2015*
