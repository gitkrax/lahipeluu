---
title: "Pois heitetystä itsenäiseksi subjektiksi: *Vampire: The Masquerade -- Bloodlines* Kristevan teorioiden valossa"
author: Milla Pystynen
contributor: Jonne Arjoranta
date: 2015
copyright: |
    © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos.

    Tätä teosta koskee [Creative Commons Nimeä-EiKaupallinen-EiMuutoksia 4.0 Kansainvälinen-lisenssi](https://creativecommons.org/licenses/by-nc-nd/4.0/.

    Kansikuva: [Jukka Korhonen](http://fav.me/d56ivtn)
---
\ 

Tulkitsen pelin *Vampire: The Masquerade -- Bloodlines* pelattavan hahmon
kehitystä subjektiksi Julia Kristevan teoriataustaa vasten.

*Bloodlines* on vuonna 2004 Microsoft Windowsille ilmestynyt roolipeli,
jonka on kehittänyt Troika Games ja julkaissut Activision. Pelattavana
hahmona on juuri vampyyriksi muuttunut henkilö, jonka kehityskertomus
kuljettaa pelaajaa vampyyrien yhteiskunnan ja sen ristiriitojen lomassa.
Pelaaja voi luoda hahmostaan persoonallisen valitsemalla yhden
erityyppisistä klaaneista ja sijoittamalla pelin aikana saamiaan
kehityspisteitä haluamiinsa ominaisuuksiin. Valinnat vaikuttavat
ei-pelattavien hahmojen suhtautumiseen, keskustelun vaihtoehtoihin ja
mahdollisesti myös siihen, millaisia tehtäviä hahmo saa pelin aikana.

Peliä voi tulkita Julia Kristevan teorioita käyttämällä metaforana
yksilön siirtymästä äidin yhteydestä (semioottinen) isän ja
kielellisyyden piiriin (symbolinen). Pelattavan hahmon kehityksen voi
nähdä kuvaavan sitä, millaisia kokemuksia suhteessa äiti- ja
isähahmoihin lapsi tuon kasvuvaiheen aikana kokee. Sovellan Kristevan
käsitystä semioottisesta ja symbolisesta peliin hahmon kehityksen
näkökulmasta. Lisäksi huomioin abjektion ja oidipaalivaiheen subjektin
kasvun mahdollistajana.

Tarkastelen pelin tarinaa yksinomaan miessubjektin kuvaajana.
Pelaajahahmoksi on mahdollista valita joko mies tai nainen, mutta en
tässä käsittele hahmon sukupuolen mahdollistamia valintoja.
Psykoanalyysin näkökulmasta *Bloodlines*-pelissä tapahtuva kehityskaari
voidaan lukea suhteessa äitiin ja isään mielestäni nimenomaan kuvauksena
lapsen kasvusta miespuoliseksi henkilöksi, joskin olen avoin myös muille
tulkinnoille.

## Pelin alku: äidin semioottisesta isän tehtävien piiriin

Semioottinen ja symbolinen ovat käsitteitä, joita Kristeva käyttää
puhuessaan merkityksenmuodostuksen prosesseista.

Semioottinen (termillä ei tässä ole tekemistä semiotiikan kanssa) on
yhteydessä esioidipaaliseen kehitysvaiheeseen, jossa lapsi ei ole
tietoinen erillisyydestään eikä sukupuolten tai henkilöiden välinen ero
ole vielä merkityksellistä. Se ilmenee ei-sanallistettavassa
kokemuksessa, symbolisen kielen ulkopuolella ja jännitteessä sen kanssa.
Semioottisen kielenä voi nähdä olevan *khoran*, esikielellisen
kohdunsisäisen tilan, joka antaa lapselle tuntemuksen kannatuksesta,
rytmistä ja paineesta. Khora on rytminen ja alati muuttuva olotila,
josta semioottisen ruumiillinen viettienergia virtaa.

> Semioottinen ei ole kaaosta, vaan sillä on säännöstö, joka ilmenee
> sävyinä, lämpötiloina, katseina, eleinä, liikkeinä, tuntoina, hajuina,
> makuina, ääninä, tiloina sekä niiden rytmisinä vaihteluina, khorana.
> (Siltala, 2011)

Voidakseen tulla erilliseksi
subjektiksi lapsen on havaittava äitinsä Toisena. Irtautuminen
symbioosista saa psykoanalyysin mukaan voimansa isän väliintulosta:
muutos tapahtuu isän tarjoaman symbolisen kielen järjestelmän
opettelulla. Väliintulo on paitsi lapsen erottamista äidistä tämän uuden
lain avulla, myös turvaa isän rakkaudesta, joka kannattaa lasta äidistä
irtautumisen aikana (Kristeva, 2010, s. 294).

*Vampire the Masquerade - Bloodlines* alkaa kohtauksella, jossa pelaajan
hahmo on muutettu ihmisestä vampyyriksi. Tämä voidaan lukea metaforana
vaiheesta, jossa lapsi kokee oman äidistä erillisen seksuaalisuutensa ja
herää uuteen kasvuvaiheeseen erilliseksi henkilöksi, Toiseksi.
Semioottisen vaiheen symbioosi päättyy ja hahmo alkaa eriytyä
tekijästään.

Alun kohtauksen liikkeellepaneva voima on tarinan keskeisin isähahmo,
vampyyrien yhteiskunnan hallitsija Sebastian LaCroix. Hän tuomitsee
ilman suostumustaan tapahtuneen muodonmuutoksen rikoksena vampyyrien
yhteiskunnan lakia vastaan. LaCroix edustaa Camarillaa, vampyyrien
hallinnollista yhteisöä, jonka lakien noudattaminen on sen jäsenille
pakollista. Camarillan valtaa vastustaa pelissä mm. vampyyrianarkistien
ryhmittymä.

Lacanin käsite isän-nimi (*Name-Of-The-Father*) merkitsee lakeja, joiden
mukaan yksilön tulee toimia ja joihin hänen täytyy sovittaa halunsa.
Käsite liitetään superegoon ja symboliseen järjestykseen, johon
siirrytään isän käskystä ja isän turvaamana. Tästä kielellisyyteen
kiinnittymisen alkamisesta kuvastuu isän kaikkivoipaisuus paitsi kielen
opettajana, myös muutoksen käynnistävänä tuomarina. (Eagleton, 1997,
s. 204--206) Pelattavan hahmon luonut vampyyri teloitetaan, mikä kuvaa
peruuttamatonta irtautumista äidin yhteydestä. Alkuperäinen äitihahmo
jää nimettömäksi ja kuvattomaksi semioottisen piiriin, eli
kielellisyyden ulottumattomiin.

## Oppiminen symboliseen isän avulla

Lacanin mukaan peilivaihe on tila, jolloin yksilö oppii ensimmäistä
kertaa tunnistamaan kuvansa ja havaitsee oman itsensä. Hän muodostaa
toiveen itsestään täytenä subjektina ja alkaa pyrkiä siihen siirtymällä
semioottisesta vaiheesta symboliseen. Hän oppii peilaamaan itseään
toisista ja muokkaamaan käsitystä itsestään erillisinä subjektina muiden
reaktioiden avulla.

Lacan liittää symbolisen maailman lakien hyväksymisen varhaiseen ja
oidipaalivaiheessa tapahtuvaan kehitykseen. Lapsen (pelissä hahmon) on
pakko hyväksyä isän asettamat kommunikoinnin lait voidakseen toimia
itsenäisesti sosiaalisessa todellisuudessa. Isä tarjoaa hänelle
menetetyn semioottisen vaiheen tilalle siirtymistä symbolisen maailman
piiriin: opettaa lapselle kielen jolla kommunikoida ja järjestellä
itseään suhteessa maailmaan.

> Hän johdattaa vielä hauraan subjektin aktiiviseen toimintaan, maailman
> ja itsen haltuunottamiseen kielen symbolien avulla. (Leraillez, 1995,
> s. 99)

Pelattava hahmo alkaa opetella suhdettaan maailmaan irrallisena, eri
isähahmojen johdolla. Alussa hahmolla ei ole nimeä, mutta hän alkaa
muodostaa käsitystä itsestään peilatessaan itseään suhteessa muihin.
Pelaaja saa kehittää hahmoa haluamaansa suuntaan lisäämällä pisteitä eri
fyysisiin ja psyykkisiin ominaisuuksiin, ja muodostaa tälle
toimintatapoja sosiaalisiin tilanteisiin. Hahmo käy läpi peilivaihetta,
jonka aikana hän muodostaa itsestään käsityksen erillisenä muista
subjekteista ja sosiaalistuu isän avulla yhteiskuntaan.

Tehtäviä suorittamalla hahmo ja pelaaja oppivat käyttämään pelimaailman
kieltä voidakseen lopulta toimia siinä subjektina, ilman opasta. Kun
hahmon tapauksessa pelin kielen ja toiminnan sääntöjen oppiminen
merkitsee tarinassa etenemistä fiktion maailmassa, pelaajalle se luo
tilan leikkiin ja näyttää mahdollisuudet sen ohjailuun.

## Semioottisen ja symbolisen vuoropuhelu

Kristevan semioottinen ja symbolinen ovat samanaikaisuuksia, eivät
toisensa poissulkevia tiloja. Semioottinen on yhteydessä villiin,
anarkistiseen ja kaoottiseen, ja symbolisen kulttuuriseen, loogiseen ja
rationaaliseen. Nämä vastakohdat toimivat vuorovaikutteisena
kokonaisuutena. Kristeva sijoittaa semioottisen yksilön kehityksen
vaiheeseen, jossa sukupuolten eriytyminen ei vielä “ole olemassa”, vaan
molemmat ovat läsnä. (Eagleton, 1997, s. 232--233) Sukupuolten
vastakkainasettelun voidaan ajatella tulevan tarpeelliseksi
abjektivaiheessa, jonka näkymistä pelissä käsitellään myöhemmin.

*Bloodlines*-pelissä semioottisen ja symbolisen vuorovaikutus näkyy paitsi
yhteiskuntajärjestykseen (Camarilla, anarkistit) ja klaaneihin
(esim. Ventrue, Gangrel) liittyvissä valinnoissa, myös yksittäisissä
hahmoissa. Pelaajan valitessa hahmokseen Malkavian-klaanin edustajan
kommunikaatio eroaa muista hahmoista huomattavasti. Dialogin vaihtoehdot
ovat muista klaaneista poikkeavia, ja hahmo saattaa toimia pelaajalle
epäloogiselta tai sekavalta tuntuvalla tavalla. Hahmon sisäiset
kokemukset tunkeutuvat pelin virallisena koetun keskustelun läpi pään
sisäisinä ääninä, ja vaikutuksen muihin hahmoihin voi usein tehdä muilla
keinoin kuin rationaalisella puheella. Tämä vertautuu Kristevan
käsitykseen runouden kielestä, jossa semioottinen tunkeutuu kielen
symbolisen pinnan läpi ja muodostaa luovan tekstin. Pelattavan hahmon
ulkopuolella klaanin kaksijakoisuus näkyy selvimmin Therese/Jeanette
Voerman -hahmossa. Tämän jakautuneen persoonallisuuden osat kuvaavat
rationaalista ja hallintaan pyrkivää symbolista, ja jäsentymättömän
kaoottisesti toimivaa, viettienergialla liikkuvaa semioottista. Vaikka
symbolinen järjestys yrittää pitää sen poissaolevana, se tunkeutuu esiin
ja toimii arvaamattomalla tavalla. Pelaaja voi joko auttaa hahmon
persoonan puolia yhdistymään tai auttaa jompaakumpaa poistamaan toisen.

## Irti kaikennielevästä äidistä

Abjektio (lat. abicio, ‘heittää pois’) on Kristevan mukaan inhoreaktio,
jonka avulla lapsi hylkää äidin suojellakseen muotoutumassa olevaa
minuuttaan. Irtautumisen voimanlähteenä toimii vastenmielisyyden tunne
kaikennielevänä koettua äitiä kohtaan. Abjektivaihe on puhuvan subjektin
kehityksen edellytys: “Kristevan mukaan kieli syntyy menetyksestä ja
inhosta, paradoksaalisesta kaipuusta kuvottavaan äidinruumiiseen”
(Leraillez, 1995, s. 100).

Abjektin tunkeutuminen vielä järjestäytymättömään, omaa kieltään
etsivään yksilöön aiheuttaa pelon minuuden menetyksestä äidin vetäessä
eriytyvää yksilöä takaisin itseensä. Abjektiossa korostuu semioottisen
ja symbolisen, kulttuuriin projisoituina esimerkiksi naisen ja miehen,
vastakkainasettelu toisistaan erillisinä ja toisensa poissulkevina
ominaisuuksia tai olotiloina. Ensimmäistä kertaa oman itsensä rajaa
hahmottaessaan lapsi tuntee samanaikaisesti kauhua ja kiehtovuutta
suhteessa äitiin. Siksi abjektio suuntautuu usein naisruumiiseen
(Kristeva, 2010, s. 290) tai siihen liitettäviin ominaisuuksiin. Yksilön
kehityksessä ihanteellisen eriytymisen seurauksena hän ylittää
abjektivaiheen ja tunnistaa itsessään sekä feminiinejä että maskuliineja
piirteitä sekä hyväksyy molempia myös muissa.

Abjekti on Kristevan mukaan Toinen, mutta ei täysin subjektista
erillinen objekti: se on jotakin siitä ajasta, jolloin subjekti on
Toisen (äidin) osa. Arkaaisin abjektin muoto on ruoka, josta lapsi
kieltäytyy voidakseen tulla erilliseksi: koska ruoka ei voi tulla
Toiseksi, hänen on pakko toiseuttaa itsensä ruuasta ja äidistä.
(Kristeva, 1982, s.2) Vampyyrihahmon tapauksessa ruokailuun sekoittuvat
abjektin viehätys ja kuvotus: ravintona on veri, jota ilman hahmo ei voi
elää. Sen hankkiminen sisältää kauhun elementtejä, mutta on
välttämätöntä etenemisen kannalta. Kun Kristevan mukaan lapsen
symbolinen kieli syntyy äidin rintamaidon jättämään tyhjiöön, veren
imemisen ravinnoksi voi tulkita kaipuuna varhaiseen symbioosiin ja
semioottiseen vaiheeseen. Sen väkivaltaisuus toisaalta havainnollistaa
eriytyvän subjektin raivoa siitä, että on tullut pois heitetyksi, ja
tästä tuskasta kumpuavaa fantasiaa ruuan (Toisen) yli ulottuvasta
vallasta.

Äidistä irtautumisen vaihe näkyy pelissä naisvartalon kuvauksessa:
naispuoliset hahmot ovat usein joko korostetun vietteleviä tai
kammottavia, ja usein nämä ominaisuudet vuorottelevat tai ovat
samanaikaisesti läsnä hahmoissa. Pelattava hahmo saa tehtäväkseen
laskeutua yksin tutkimaan maanalaista viemäriverkostoa, joka muistuttaa
labyrinttia, alitajunnan symbolia. Maan alla hahmo kohtaa hirviöitä,
jotka ovat yhteen kurottujen ruumiinosien yhdistelmiä. Niillä on
suuressa vatsassaan verta tihkuva aukko ja hahmon yllä roikkuvat, mädät
rinnat. Hirviöt voidaan lukea naisruumiin abjektiesityksenä, sillä kuva
vertautuu paitsi rintamaidon kokemiseen etovana, myös kuukautisvereen,
jonka Kristeva (1982, s. 71) mainitsee jätösten kaltaisena tahraavana abjektina,
erotuksena muihin kehon eritteisiin. Toisessa
maanalaisessa ympäristössä, hylätyn sairaalan kellarissa asuu Pisha,
joka on pelattavalle hahmolle vieraan Nagaraja-vampyyriklaanin edustaja:
Toinen sekä rodultaan että sukupuoleltaan. Pisha syö ihmisiä ja toimii
näin elämän nielevän äidin kuvana tuhoamiensa ruumiiden keskellä.
Kristevalle kuollut ruumis on äärimmäisin abjekti: jokin, joka vetää
oman elämän ja symbolisen järjestyksen rajalle, merkityksen luhistumisen
partaalle (Kristeva, 1982, s. 2). Pelin loppupuolella, vaiheessa jossa
hahmo on omaksunut vampyyriyhteiskunnan normit ja saavuttanut aseman sen
jäsenenä, hän joutuu vastakkain ihmissuden kanssa. Ihmissusi on
vampyyreille olento, joka edustaa kulttuurin (kielen) ulkopuolista,
hallitsematonta eläimellisyyttä, samankaltaista mitä vampyyrit edustavat
ihmisille. Ihmissusi vihollisena voidaan liittää luonnon ja kulttuurin
vastakkainasetteluun, joka tässä on projektio semioottisen ja symbolisen
toisensa pois sulkevuudesta. Kohtausten viittaukset naisen vartaloon ja
siihen liittyviin ominaisuuksiin tuhoavina ja kuvottavina edustavat
hahmon taistelua äidin puoleensavetävyyttä vastaan.

Abjektina näyttäytyvä äitihahmo *Bloodlines*-pelissä on Ming Xiao,
naispuolinen vampyyri ja voimakas johtaja. Myös Xiao on
kaksinkertaisesti Toinen: nainen ja kiinalaisen Kuei-Jin-vampyyrirodun
edustaja. Abjektio näkyy pelattavan hahmon ja Xiaon suhteessa. Valtaa
pitävä nainen antaa LaCroix’n tavoin tehtäviä ja hahmolla on
mahdollisuus ansaita häneltä luottamusta ja erilaisia palkkioita. Pelin
loppuvaiheessa pelaaja joutuu kuitenkin tilanteeseen, jossa hänen on
pakko valita näiden kahden auktoriteetin, “isän” ja “äidin” välillä.
Voidaan ajatella, että vastakkain ovat äidin semioottinen ja symbolinen,
jonka piiriin hahmo on osittain jo siirtynyt. Hahmon kääntyessä Xiaoa
vastaan tämän keho muuttaa muotoaan viehättävästä iljettäväksi. Nainen
muuttuu hirviöksi, joka hyökkää hahmoa kohti limaisilla lonkeroilla.
Suuri ja tuhoava äitihahmo koetaan näin kuvottavana ja vaarallisena, ja
hänestä irtautuminen väkivaltaisesti on hahmolle tunnetasolla helppoa.

Kehitykselle välttämätön abjektivaihe näkyy Kristevan mukaan muun muassa
kulttuurien puhtaussäännöissä: usein naisvartaloon liittyvä koetaan
likaiseksi ja piilotettavaksi. Luonnollinen ensimmäinen itsestä
erillinen Toinen lapselle on äiti, joten Toiseus projisoituu usein
naissukupuoleen. Saman vastakkainasettelun voidaan ajatella näkyvän
esimerkiksi järjen ja vietin, tai ihmisen ja luonnon käsittämisessä
toisensa pois sulkevina. Kulttuurimuodoista kirjallisuudessa abjektioon
liittyvän kehitysvaiheen voidaan löyhästi ajatella tapahtuneen aikana,
jona naisen ääni kirjailijana on saanut aikaan voimakkaita reaktioita.
Naiselle mahdollisuus toimia kirjallisuuden subjektina vaati koko
kulttuurimuodon kypsymistä vaiheen yli itsenäiseksi, semioottisen ja
symbolisen vuorovaikutuskenttänä näyttäytyväksi kokonaisuudeksi. Tämä
prosessi vaatii yksilön (tai kulttuurin) huomioivan omasta
tiedostamattomastaan nousevan, ulkopuoliseen kohteeseen heijastetun
muukalaisuutensa ja siihen liittyvän merkityksettömyyden kauhun.
Samankaltainen kehitys kuin kirjallisuudessa tapahtunee myös uusien
mediamuotojen, kuten pelien, kohdalla.

> Kristevan (1992, 195–196) ajattelussa kammottava eheyttävässä mielessä
> tulee esiin, kun subjekti löytää muukalaisuuden itsessään: ”Silloin on
> otettu ensimmäinen askel, joka siirtää kammottavan ulkoisuudesta,
> johon pelko sen kiinnittää ja sijoittaa sen uudelleen tuttuun sisälle
> – tämä tuttu ei ole oma puhdas, vaan potentiaalisesti oudon tahraama
> ja työnnetty epäpuhtaaseen menneisyyteen (imaginaarisen alkuperänsä
> tuolle puolen). Toinen, vieras, outo onkin silloin minun oma
> tiedostamattomani. (Siltala, 2011)

## Itsenäiseksi subjektiksi

Pelin loppuvaiheessa hahmo siirtyy oidipaalivaiheeseen: hän joutuu
vastakkain isähahmonsa määräysvallan kanssa. Lähtiessään kotoaan hän
joutuu hyökkäyksen kohteeksi ja selviää, että LaCroix on julistanut
hänet lainsuojattomaksi rangaistuksena kiinalaisten Kuei-Jin-vampyyrien
ja Ming Xiaon kanssa veljeilystä. Tilanteessa korostuu se, että hahmo
voi olla vain toisen heistä alaisuudessa, ei molempien puolella.
Psykoanalyysissa oidipaalivaihe edustaa kehitystä, jonka aikana
poikalapsen halu kohdistuu äitiin, ja hän joutuu kohtamaan
kyvyttömyytensä isään verrattuna. Isän tehtävä on tässä kehitysvaiheessa
osoittaa kehittyvälle lapselle olevansa tätä kyvykkäämpi. Lapsi (hahmo)
on palannut osittain äitihahmon omistukseen, ja isän auktoriteetti
erottaa hänet vieden yksilön kehitystä eteenpäin.

*Bloodlines* tarjoaa pelaajalle viisi erilaista loppuvaihtoehtoa riippuen
siitä, mitä tehtävien ja keskustelun mahdollisuuksia hän on pelin aikana
käyttänyt. Hahmon on mahdollista liittoutua Ming Xiao -äitihahmon kanssa
ja tappaa LaCroix-isähahmo. Näin hän toteuttaa oidipaalivaiheen
fantasian isän voittamisesta, mutta äidin yhteyteen jääminen johtaa
kehittyvän subjektin kuolemaan. Tässä loppuvaihtoehdossa
Xiaon-äitihahmon määräyksestä hahmo sidotaan sarkofagiin ja heitetään
mereen. Loppu kuvaa oidipaalivaiheeseen fiksoitumisen aiheuttamaa
yksilön tukahtumista. Jos pelaaja päättää liittoutua jonkin isähahmoista
(LaCroix, anarkistit, Camarilla) kanssa, hahmon on mahdollista viedä
kehitysprosessi loppuun. Yhtenä vaihtoehtona hänellä on irtautua
kaikista auktoriteettihahmoista ja valita riippumattomuus muista. Näissä
loppuvaihtoehdoissa kasvun lopputuloksena on itsenäinen, kieltä ja
yhteiskunnan järjestystä ymmärtävä ja käyttävä subjekti.

Kamppailtuaan pelissä itsenäisyydestään hahmo saa mahdollisuuden tavata
toisen, arkaaisen isähahmon. Muut pelin isähahmot, kuten LaCroix, ovat
tärkeissä rooleissa hahmon kehityksen peilinä siirtymäkohdissa, kuten
äidistä eriytymisen ja oidipaalivaiheen käynnistämisessä. Hahmon
muodostaessa loppuvaiheessa omaa minuuttaan semioottisen ja symbolisen
vuorovaikutuskenttänä toimivana yksilönä, hän saa vampyyrien kantaisältä
Kainilta vapauden valita oman polkunsa. Tämä isä antaa hahmolle oikeuden
toimia omien valintojensa mukaan subjektina pysyen itse Toisena mutta
samalla kaikkivoipana opastajana. Tällöin hahmo on saavuttanut
dynaamisen minuuden, ja pystyy toimimaan muista erillisenä mutta
aktiivisessa vuorovaikutuksessa toisten kanssa sosiaalisessa
todellisuudessa.

Kielellisyyden ja kulttuurin sisäistäminen eli symbolisen piiriin
kotiutuminen on opettanut hahmon toimimaan maailmansa sisällä ja
mahdollistanut pelaajalle pelin tavoitteiden saavuttamisen. Pelaajalle
toiminnan oppiminen hahmon kautta antaa tilaisuuden pelata pelin
myötäisesti tai sääntöjä vastaan. Samoin kuin Kristeva ilmaisee
semioottisen työntyvän esiin symbolisen rationaalisen pinnan alta
runoudessa, pelaaja oppii leikkimään oman halunsa mukaan pelin
säännöillä, ja on vapaa muokkaamaan tai rikkomaan niitä.

## Lähteet

### Tekstit

Eagleton, T. (1997). *Kirjallisuusteoria – Johdatus*. Tampere:
Vastapaino. Englanninkielinen alkuteos *Literary Theory. An
Introduction.*

Kristeva, J. (1982). *Powers of Horror – An Essay on Abjection.* New
York: Columbia University Press. Ranskankielinen alkuteos *Pouvoirs de
l'horreur. Essai sur l'abjection* (1980).

Kristeva, J. (2010). *Musta aurinko – masennus ja melankolia*. Keuruu:
Otavan kirjapaino Oy. Ranskankielinen alkuteos *Soleil noir, dépression
et méllancholie* (1987).

Leraillez, L. (1995). Tekstin kohdussa. Teoksessa Kantokorpi, M.
(toim.), *Kuin avointa kirjaa*, 89 –133. Helsinki: Helsingin yliopisto.

Siltala, P. (2011). Julia Kristeva – naispsykoanalyytikko mielen
hämärien, mutta ratkaisevien alueiden kartoittajana. *Psykoterapia*
(2011), 30(2), 137–152. Verkossa <http://www.psykoterapia-lehti.fi/tekstit/siltala211.htm>

### Pelit

Troika Games. (2004). *Vampire The Masquerade – Bloodlines*. Yhdysvallat: Activision.
