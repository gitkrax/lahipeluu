---
title: "I love my Daddy! Silent Hill elektra-kompleksin ja isän menetyksen kontekstina"
author: Maria Hallikainen
contributor: Jonne Arjoranta
date: 2015
copyright: |
    © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos.

    Tätä teosta koskee [Creative Commons Nimeä-EiKaupallinen-EiMuutoksia 4.0 Kansainvälinen-lisenssi](https://creativecommons.org/licenses/by-nc-nd/4.0/.

    Kansikuva: [Jukka Korhonen](http://fav.me/d56ivtn)
---
\ 

Käsittelen selviytymiskauhupeleihin kuuluvaa *Silent Hill: Shattered
Memories* -peliä elektra-kompleksin sekä isän menettämisen valossa.
Analysoin pelin sisäisiä elementtejä ja sitä, kuinka ne heijastavat
pelin naispuolisessa protagonistissa ilmenevää Elektra-kompleksia,
tunteita isän menettämisestä ja menetyksen syitä. Nojaan tekstissä omiin
henkilökohtaisiin pelikokemuksiini ja havaintoihini avaten hieman
elektra-kompleksin käsitettä sekä menettämisen suruprosessia.
Päätavoitteenani on todistaa, että pelin psykologinen puoli ja tarina
voidaan ymmärtää juuri elektra-kompleksin kautta.

Jokaista *Silent Hill: Shattered Memories* -peliä voisi luonnehtia hyvin
adjektiivilla seksuaalispsykologinen: siitä on muodostunut pelisarjalle
eräänlainen leima tai ominaispiirre, joka on siten värittynyt
erilaisilla kauhun elementeillä. Seksuaalisuutta ja psykologisuutta on
korostettu erityisen runsaasti sarjan seitsemännessä julkaisussa *Silent
Hill: Shattered Memories*. Pelin juoni noudattaa suhteellisen samaa
kaavaa kuin sarjan ensimmäinen osa: Protagonisti Harry Mason herää
kolaroimansa auton kyydistä oudosta kaupungista Silent Hillistä ja
huomaa samassa kyydissä olleen 7-vuotiaan tyttärensä Cherylin olevan
kadoksissa. Kuten olettaa voi, Harry lähtee paniikin siivittämänä
harhailemaan lumiseen Silent Hilliin etsien samalla vihjeitä kadonneen
Cherylin löytämiseksi. Toisin kuin ensimmäisessä *Silent Hill*-pelissä,
tämä ei kuitenkaan ole se kohtaus, jolla *Shattered Memories* alkaa:
aivan pelin alussa pelaaja huomaa olevansa terapeutin
vastaanottohuoneessa täyttämässä persoonallisuusprofiilikaavaketta. Tämä
on ensimmäinen kosketus psykoterapeuttiseen aspektiin, jolla on
kriittinen merkitys pelin loppuratkaisun, Cherylin elämänhistorian,
Harryn luonteen ja monen muun seikan kannalta. Pelaajalle
terapiapotilaan identiteetti on mysteeri, joka paljastuu vasta pelin
viime metreillä. Potilas on Harryn lapsi Cheryl, joka suree 18 vuotta
sitten kuollutta isäänsä. Vasta silloin pelaaja kokee suuren
valaistumisen siitä, mistä pelissä on koko ajan ollut kyse: isän
kuoleman aiheuttamasta surusta ja hämmennyksestä sekä siitä, miten
Cheryl kokee isäsuhteensa niin seksuaalisessa kuin psykologisessa
mielessä. Eniten huomio kiinnittyy pelin sisäisten elementtien
tulkintaan psykoterapeuttisessa mielessä ja tätä kautta tulkitsin
Cherylin suhteen isäänsä monella tasolla abnormaaliksi. Abnormaalilla,
eli epäluonnollisella, suhteella tarkoitan Cherylistä huokuvaa
elektra-kompleksia. Syynä kompleksille on tyydyttämätön ja
seksuaalisesti torjuttu suhde kuolleeseen isään, suhde, johon yritetään
päästä käsiksi juuri pelin psykoterapiasessioiden avulla.

Elektra-kompleksi liittyy alun perin Sigmund Freudin
psykoanalyysiteoriaan, mutta nimen kompleksille kehitti kuitenkin
Freudin aikalainen ja kollega Carl Gustav Jung vuonna 1913. Jung kehitti
teorian koskemaan naissukupuolta, kun Freud taas keskittyi pelkästään
oidipuskompleksi-teoriaan. Tätä kautta teoria mielletään enemmänkin
Jungin omaksi teoriaksi, joskin innoittajana sille toimi Freud.

Monille tutumpi Freudin oidipuskompleksi viittaa siis suhteessa samaan
asiaan kuin elektra-kompleksi, mutta on keskittynyt mies-sukupuoleen
sekä äiti-poika-suhteeseen fallisessa vaiheessa. Elektra-kompleksi
pohjautuu alun perin kreikkalaisen mytologian tarinaan Elektra-nimisestä
henkilöstä. Tiivistettynä tarinassa Elektran ja hänen veljensä Oresteen
isä Agamemnon on murhattu. Murhan toimeenpanijoina olivat Elektran ja
Oresteen oma äiti Klytaimnestra sekä hänen rakastajansa Aigisthos.
Elektra päättää veljensä kanssa kostaa isänsä kuoleman ja he surmaavat
äitinsä sekä tämän rakastajan. Syynä tähän kostoon on todennäköisesti
katkeroituminen isän kuolemasta, mutta ennen kaikkea Elektran voimakkaat
ja seksuaalissävytteiset tunteet isää kohtaan.

Freudin (1905; 1962; ks. myös Breuer & Freud, 1909) ja Jungin (1970)
teorioissa elektra-kompleksi sijoittuu tytön lapsuusajan
psykoseksuaaliseen kehitysvaiheeseen, joka sijoittuu noin 3–6 ikävuoden
välille. Tätä kutsutaan myös falliseksi vaiheeksi. Fallisessa vaiheessa
lapselle kehittyy diskreetti eli erillinen seksuaali-identiteetti, jonka
myötä lapsi tulee tietoiseksi omasta sekä muiden kanssaeläjiensä
anatomiasta. Tällöin lapsi ymmärtää myös fyysiset sukupuolten väliset
eroavaisuudet ja kiinnittää huomiota tässä mielessä erityisesti
sukuelimiin. Tyttö tajuaa fallisessa vaiheessa, ettei hänellä itsellään
tai hänen äidillään ole penistä, kuten hän on aikaisemmin luullut ja
tuntee pakottavaa tarvetta kilpailla äidin kanssa isän suosiosta. Tyttö
uskoo peniksen puuttumisen syynä olevan äidin toteuttama kastraatio.
Tätä kutsutaan freudilaisittain myös *peniskateudeksi*: tyttö tuntee
kateutta toista sukupuolta kohtaan peniksestä, joka tytöltä itseltä
puuttuu. Ainoa ratkaisu on siis yrittää “saada isän penis itselleen”,
kuvainnollisesti. Tämän seurauksena tyttö kehittää seksuaalisia haluja
isäänsä kohtaan sekä vahvoja negatiivisia tunteita äitiään kohtaan. Äiti
koetaan tässä vaiheessa ikään kuin uhkana ja kilpakumppanina. Äitiin
kohdistuva vihamielinen asennoituminen kuitenkin laukeaa myöhemmin
lapsen pelätessä äidin rakkauden menettämistä, jonka ansiosta äiti
*sisäistetään* minuuteen. Tämä voi olla yksi keino saada isän huomio
kohdistettua tyttöön itseensä: hän omaksuu äidin piirteitä isän suosion
saavuttamiseksi samalla peläten äidin hylkäämäksi joutumista.
Mahdollisesti peniskateuden tuoma katkeruus sekä petetyksi tulemisen
tunne saavat tytön haluamaan, että isä korvaa jollain tasolla äidin
aseman rakkauden antajana.

Myöhemmin lapsi tietää sisimmässään, kuitenkin tiedostamattaan, että
seksuaaliset tunteet isää kohtaan ovat kiellettyjä, joten lapsi torjuu
ne itseltään täysin. Tämän vuoksi tyttö heijastaa torjutut seksuaaliset
halunsa isästä toisiin miehiin. Tyttö etsii miehiä, joilla on
samankaltaisia piirteitä kuin isällä, koska kyseessä on nimenomaan isään
kohdistuvien torjuttujen tunteiden korvaaminen uusilla. Isän
sijoittaminen niin sanottuun valokeilaan tarkoittaa täten sitä, että
lapsen suhde isään on ollut lapselle positiivinen ja vaalittava asia. Se
on asia, jota lapsi tulee kaipaamaan myös tulevaisuuden suhteiltaan.

Jungin mukaan käsittelemätön elektra-kompleksi voi ilmetä aikuisuudessa
seksuaalisessa kanssakäymisessä, jolloin nainen ottaa usein dominoivan
ja viettelevän roolin partneriinsa nähden. Eroja kuitenkin on:
elektra-kompleksi voi ilmetä myös esimerkiksi alistumisena toiselle, jos
henkilöllä on alhainen itsetunto.

Niin elektra- kuin oidipuskompleksin käsittelyssä on hyvä muistaa
teorioiden validiteetti-kysymys. Tulee muistaa, että teorioiden totuus
on vain psykoterapian näkemys asian laidasta. Psykoterapeuttisesta
lähestymistavasta sekä sitä kautta lapsuuden traumojen ja asioiden
käsittelystä on tullut kuitenkin enemmän ja enemmän arkipäiväistä.
Freudin alkuperäinen teoria lapsen psykoseksuaalisista on onnistunut
painottamaan lapsuusajan tunne-elämän tärkeyttä ja sen käsittelyä – oli
se sitten aikuisiällä tai jo aivan lapsuudessa.

Aukaistuani hieman elektra-kompleksin käsitettä sen kaikkine puolineen
on ajankohtaista siirtyä käsittelemään kompleksia pelin omassa
kontekstissa. Kuinka *Silent Hill* -peli sitten voidaan tulkita
elektra-kompleksin kautta? Mitkä asiat pelissä vahvistavat tuntemuksiani
Cherylin tiedostamattomasta kompleksista ja tukevat väitettäni? Mitä
kautta peli ja kompleksi linkittyvät tunteisiin isän kuolemasta?

On hyvä muistuttaa, että miellän kaikki Silent Hill -maailman tapahtumat
pelissä Cherylin mielen sisäisiksi prosesseiksi ja samalla
terapiasessioissa käsiteltäviksi ongelmiksi, joiden kanssa Cheryl on
painiskellut viimeiset 18 vuotta. Silent Hill -maailmassa Harryn hahmo
on Cherylille työväline, jolla hän muistelee elämänhistoriaansa
lapsuuttaan sekä käsittelee isänsä menetystä ja omaa psykoseksuaalista
kompleksiaan. Pelissä Cheryl on Harry, Harry on Cheryl ja pelaaja
edustaa heitä kumpaakin – siitä ei ole epäilystäkään.

Ensimmäisellä pelikerralla peli jättää pelaajan hieman hämmentyneeksi,
eivätkä pelin omat sisäiset pyrkimykset tai symboliikka avaudu
välttämättä pelaajalle lainkaan. *Silent Hill:* *Shattered Memories*
-peli vaatii useita pelikertoja analysoinnin mahdollistamiseksi,
psykoterapiavastausten muokatessa peliä jokaisella pelikerralla hieman
erilaiseksi sisällöltään. Vasta tällöin sen syvempi merkitys paljastuu
pelaajalle. Useilla pelikerroilla ja pelaajan erilaisilla valinnoilla ei
ole merkitystä vain pelin ulkoasun, hahmojen tai hirviöiden ulkonäön
kannalta, vaan niillä on merkittävämpi rooli ennen kaikkea Cherylin
elämänhistorian sekä persoonallisuusprofiilin muokkautumiselle.
Kompleksi on läsnä jokaisella pelikerralla pelaajan valinnoista
riippumatta, mutta sen ilmiasu sekä havaittavuus voivat vaihdella
suuresti.

Seuraavaksi tarkastelen pelin sisäisiä elementtejä ja tekijöitä, jotka
ilmentävät elektra-kompleksia pelissä.

Ensimmäiset vahvimmat viittaukset elektra-kompleksin ilmenemiseen
näkyvät pelin hahmoissa: päähahmot korostavat kompleksin piirteitä
omilla luonteenpiirteillään sekä toimintavoillaan, mutta päähahmojakin
suurempi merkitys kompleksin kannalta piilee ehkä jopa pelin
sivuhahmoissa. Sivuhahmot, joita on protagonistien sekä terapeutin
lisäksi neljä, ovat kaikki naispuolisia: poliisi Cybil, hoitaja Lisa,
“high school sweetheart” Michelle sekä mystinen Dahlia. Sivuhahmojen
tehtävä pelissä on suorastaan elintärkeä pelin ymmärtämiseksi: Hahmot
kertovat tarinaa Cherylin elämästä, hänen omista todellisista haluistaan
sekä suhteista muihin ihmisiin. Hahmojen luonteenpiirteet sekä ulkonäkö
kertovat merkittävästi, millainen persoonallisuusprofiili Cherylille on
pelaajan terapiatoimintojen tuloksena muokkaantunut: esimerkiksi mitä
seksuaalisemman kuvan pelaaja terapiasessioissa antaa Cherylistä, sen
vähäpukeisempia ja houkuttelevampia pelin sivuhahmot ovat. Pelin
psykoterapiaosuus sekä hahmot ovat siis ikään kuin jatkuvassa,
vastavuoroisessa suhteessa keskenään. Koska hahmot ovat tärkeässä osassa
pelin merkitysten sekä elektra-kompleksin ymmärtämisen kannalta,
analysoin hahmojen painoarvoja sekä merkityksellisyyttä yksitellen.

Ensimmäinen peliin astuva sivuhahmo on naispoliisi Cybil, joka yrittää
auttaa Harrya löytämään tiensä tyttärensä luokse ja takaisin kotiin.
Cybilin luonne sekä ulkonäkö vaihtelevat riippuen Cherylin
persoonallisuusprofiilista, kuten muidenkin sivuhahmojen. Kuitenkin,
hänen hahmonsa kaikki variaatiot edustavat pelissä mielestäni totuuden
ääntä sekä realiteettien ymmärtämistä; Cybilin tehtävä on pitää Cherylin
jalat maassa tämän toipumisprosessin aikana sekä tietyllä tapaa viestiä
Harrylle (ja tätä kautta Cherylille), mikä on totta ja mikä ei. Cybil
myös pelastaa Harryn usein pulasta pelin aikana, mikä osaksi viestii
Cherylin halusta pelastaa isänsä mutta ennen kaikkea siitä, että tämä ei
voi kuolla Silent Hill -maailmassa, ennen kuin asiat Cherylin päässä
ovat selviä, siis ennen kuin Cheryl ymmärtää suhtautumisensa isäänsä
sekä heidän suhteeseensa. Harryn on jaksettava loppuun asti ja tajuttava
olevansa kuollut, jotta Cheryl pääsee eteenpäin elämässään. Tämän vuoksi
Cybilin rooli on merkittävä pelin ymmärtämisen kannalta.

Harry tapaa Silent Hillin Midwich High Schoolissa myös kauniin ja
asiallisen Michelle-nimisen tytön, tanssiaisten kuningattaren, joka on
tullut paikalle luokkakokouksen vuoksi. Luokkakokous on jo itsessään
symboli vanhojen aikojen muistelulle sekä tapahtumien uudelleen
läpikäymiselle, joka on yksi merkki psykoterapiaprosessista. Michellen
tavattuaan Harry kertoo etsivänsä tytärtään, johon Michelle vastaa
muistavansa Cheryl Mason nimisen tytön koulu-ajoiltaan. Harry ei voi
uskoa tämän olevan sama tyttö kuin tyttärensä, koska Cheryl on Harrylle
yhä seitsemänvuotias pikku tyttö. On varmaankin totta, että Cheryl kävi
Michellen kanssa samaa koulua aikoinaan ja muistaa tämän ideaalina sekä
tavoittelemisen arvoisena ihmisenä: ihmisenä, josta hänen isänsä olisi
ylpeä ja johon hänellä olisi seksuaalisten normien mukainen suhde. Tämä
“ensimmäinen Michelle” on pelin vähiten seksuaalisin hahmo. Tähän tulee
kuitenkin käänne pelin edetessä.

Pelin keskivaiheen jälkeen Michelle ja Harry päätyvät yhdessä
paikalliseen yökerhoon, jossa Michelle muistuttaa Harrya heidän
jatkosuunnitelmista mennä etsimään Cheryliä sekä Harryn vaimoa Dahliaa.
Tämä on ensimmäinen kerta, kun pelissä mainitaan Harryn aviopuoliso,
jonka olemassaolon Harryn on itsekin jo unohtanut. Harryn harhaillessa
yökerhossa hetken itsekseen hän huomaa, että Michelle on yhtäkkiä
kadonnut ja tilalla on uhkaavan paljon Cheryliä muistuttava tyttö,
Dahlia. Hän on hieman alkoholisoitunut, mystinen ja Harrylla on hänen
kanssaan myös seksisuhde. Tässä vaiheessa on hyvä kiinnittää huomiota
selkeään symboliikkaan ja yhteyteen hahmojen välillä: Dahlia on sekä
Harryn vaimo, että tämä nuori, Cheryliltä näyttävä tyttö, jolla on
sukupuolisuhde Harryyn. Tämä hämmentää pelaajaa mutta voi myös
selkeyttää hämäräksi jääneitä asioita. Onko yökerhon Dahlia Cherylin
mielikuva hänen omasta äidistään? Vai onko kyseessä Cherylin menneisyys
sekoittuneena osaksi hänen omiin tunteisiinsa isäänsä kohtaan? Dahliassa
voisi ilmetä Cherylin halu olla äitinsä kilpakumppani isän suosiosta,
olla isänsä ideaali fantasia – tai ainakin niin hän toivoo.

Elektra-kompleksin valossa tarkasteltuna Dahlian hahmo on pelissä
looginen. Cherylin mielessä oleva Dahlia on osaksi hän itse, osaksi
hänen oma äitinsä sekä osaksi sitä, mitä hän haluaisi oikeasti olla.
Dahliassa on siis osittain totuutta, mutta suurimmaksi osaksi se
symboloi Cherylin halua olla suhteessa isäänsä tällä hieman epäsopivalla
tavalla. Pelissä on useita vihjeitä Cherylin sirpaleisesta sekä
epävakaasta elämästä, josta kerron lisää myöhemmin. Dahlia vahvistaa
tätä särkynyttä kuvaa Cherylin elämästä sekä muitakin Cheryliin
vaikuttavia asioita hänen elämässään. Dahlia on Cherylille pelissä
kaikkein samaistuttavin hahmo, joka saa pelaajan sympatiat puolelleen.

Viimeinen pelissä vastaan tuleva hahmo on sairaanhoitaja Lisa, johon
Harry törmää sattumalta sairaalan lähellä, autokolarin
tapaturmapaikalla. Tässä voisi olla yksi viittaus lisää Cherylin
elämään: autokolari, jossa hänen isänsä Harry menehtyi. Lisa on
järkyttynyt kolarista ja Harry lohduttaa häntä, ikään kuin pelastaa
hänet pahasta tilanteesta. He lähtevät kävelemään yhtä matkaa Lisan
asunnolle. Matkalla Harry kyselee Lisan henkilökohtaisesta elämästä
romanttisessa mielessä, johon Lisa tokaisee: “Ihastun aina miehiin,
jotka näyttävät isältäni – ja lopulta kadun sitä.” Onko Lisa
mahdollisesti myös yksi variaatio Cherylin mielen tuntemattomasta
puolesta? Koen, että Lisa vahvistaa juuri näillä sanoilla omat
oletukseni ja kokemukseni elektra-kompleksista pelissä.

Harry saattaa Lisan kotiin asti, jolloin Lisa saa yllättävän
päänsärkykohtauksen ja pyytää Harrya antamaan itselleen sinisiä
pillereitä kaapista. Pelaajalla on silloin mahdollisuus antaa Lisalle
tämän pyytämiä sinisiä pillereitä tai vaihtoehtoisesti hän voi antaa
kaapista jonkin muun värisiä pillereitä – tällä on väliä
persoonallisuusprofiilille, mutta muuten pelin kulku ei juuri muutu.
Myöhemmin Lisa soittaa Harrylle voivansa huonosti, ja Harry palaa
asuntoon vain löytääkseen Lisan kuolemaisillaan tai jo kuolleena. Syy on
tuntematon, mutta mitä luultavimmin pillereillä on jotain tekemistä
asian kanssa. Poliisi Cybil ilmestyy tämän jälkeen paikalle ja syyttää
Harrya Lisan kuolemasta.

Lisan merkitys pelissä tuntuu aluksi pelaajalle jopa mitättömältä, mutta
pelin tulkitsemisen kannalta Lisan hahmon rooli on merkittävä. Tulkitsen
Lisan pelastamisen, kuoleman ja Cybilin syytökset Cherylin omiksi
tunteiksi 18 vuotta sitten tapahtuneesta autokolarista: Cheryl haluaisi
tulla pelastetuksi omasta tilanteestaan, saada isänsä takaisin tai edes
päästä selville omista tuntemuksistaan, joita hän yrittää psykoterapian
avulla selvittää (pelissä tämä näkyy Lisan pelastamisena). Toisaalta
Cheryl yhä syyttää itseään isän kuolemasta sekä tuntee olevansa
vastuullinen koko tapahtumasta. Ehkä jos isä ei olisi ollut
kuljettamassa Cheryliä, tämä olisi yhä elossa (Lisa kuolee, Harrya
syytetään). Psykologisessa mielessä Cheryl tuntee, että hänen epäsuorat
tekonsa ovat automaattisesti yhteydessä isän kuolemaan: Harry ajoi
autoa, jonka kyydissä Cheryl oli. Harry oli ehkä viemässä tytärtään
tiettyyn paikkaan autolla, jonka vuoksi Cheryl mieltää isän kuoleman
omaksi viakseen. Itsensä syyttäminen johtaa masennukseen, joka on osa
psykologista suruprosessia. Pelissä Harryn matka on Cherylin
suruprosessi ja Silent Hill toimii suruprosessin kontekstina.

Kuten olen jo maininnut, paikat pelissä viittaavat omalta osaltaan
Cherylin elämään ja hänen käsittelemiinsä asioihin. Silent Hill on mitä
ideaalisin peliympäristö, jos tarkoituksena on kuvata henkilön
psykologisia ongelmia tai tunnemaailmaa. *Silent Hill* -peleissä tunteet
säätelevät maailmaa ja sen sisältöä voimakkaasti, ja tunteilla on aina
omat, vaihtelevat symbolinsa pelin sisällä. Harryn matka Silent Hill
-maailmassa on Cherylin muistelua ja tunteiden kirjoa niin menneestä
kuin nykyhetkestäkin. Elektra-kompleksin ilmeneminen näkyy hyvin muun
muassa Harryn vieraillessa tyttärensä koulussa, jossa Cheryl kävi
lukiovuotensa. Harryn kulkiessa koulun läpi pelaaja voi huomata
ensimmäiset selvät merkit Cherylin todellisesta elämänlaadusta Harryn
kuoleman jälkeen. On merkkejä huumeiden käytöstä sekä eskapismista, joka
näkyy koulun seinällä olevasta kuristuspelin julisteesta, jota oppilaat,
todennäköisesti myös Cheryl, harrastivat. Cherylin kurjuus sekä
välinpitämättömyys omaa elämää kohtaan näkyvät kouluympäristössä monissa
paikoissa. Koulussa paljastuu myös ehkä yksi Cherylin suurimmista
salaisuuksista: hänellä on seksisuhde yhden koulunsa opettajan kanssa.
Tämä käy ilmi Harryn saamista puheluista, menneisyyden kaiuista, joissa
vihjaillaan epäsuorasti suhteen olemassaolosta. Tämä vahvistaa
elektra-kompleksiin viittaavia merkkejä Cherylissä entisestään: hän
hakeutuu ristiriitaisiin seksuaalisiin tilanteisiin ja suhteisiin ja
etsii turvaa vanhemmista miehistä korvatakseen puuttuvan isähahmon.
Kompleksin näkyvyys on selvää muissakin pelin ympäristöissä, ja se
toimii yhtenä pelin kantavana tekijänä.

Miten elektra-kompleksi ja Harryn kuolema linkittyvät toisiinsa?
Mahdollisuuksia on monia. Lapset käsittelevät kuolemaa eri tavalla kuin
aikuiset, koska kuoleman pysyvyys sekä konkreettisuus ovat haastavia
ymmärrettäviä lapselle. Kuoleman käsittäminen ikuiseksi, lopulliseksi
asiaksi kehittyy vasta viiden ikävuoden jälkeen lapsen henkilökohtaisten
kokemusten (esim. “eläimet ja kasvit kuolevat”) sekä aivojen kehityksen
myötä. Lapsi ei silti ymmärrä alle 9-vuoden ikäisenä kuolemaan
johtaneita syitä muuten kuin konkreettisesti, abstraktin ajattelun
kehittyessä vasta lapsen ollessa murrosiässä. Lapsen on myös hankala
ymmärtää niin sanottuja “epäoikeudenmukaisia” kuolemia eli esimerkiksi
sitä, miten nuorempi henkilö voi kuolla ennen vanhempaa henkilöä, tai
miksi kiltit henkilöt kuolevat. Kuoleman käsittelyyn vaikuttaa myös
lapsen kiintymyssuhde, eli lapsen sekä tämän huoltajan välinen
tunneside, varsinkin jos tämä on ollut lapselle merkittävin huolehtija.
Surun käsittelyn näkökulmasta tarkasteltuna 7-vuotiaan Cherylin on
todennäköisesti ollut vaikea hyväksyä isänsä kuolemaa ja sen
lopullisuutta, varsinkin koska hänen mielestään heidän suhteensa oli
“erityinen” ja rikkoutumaton, ehkä juuri kompleksin vuoksi. Harryn ja
Cherylin kiintymyssuhde on ollut vahvempi kuin Dahlia-äidin ja Cherylin,
mitä myös elektra-kompleksiteoria vahvistaa. Elektra-kompleksin vuoksi
isän kuoleman käsittely on voinut olla myös Cherylille hankalampaa
verrattuna tilanteeseen, jossa Cherylin äiti olisi kuollut. Peli antaa
vihjeitä Cherylin äidin alkoholisoitumisesta, jos käsitämme pelin
Dahlian osaksi Cherylin äidin omakuvaa. Harryn kuolema ja ennen tätä
tapahtunut mahdollinen avioero voivat olla syynä tälle. Cherylin suhde
äitiin on siksi etääntynyt ja elektra-kompleksin mukaisesti hieman
katkera, vaikka kilpailua isän suosiosta ei enää olisikaan.

Toinen syy Cherylin kompleksiin voisi olla persoonallisuuden vajavainen
kehitys tai kunnollisen miehen roolin puuttuminen. Freudin mukaan
persoonallisuus kehittyy lapsen ollessa psykoseksuaalisessa vaiheessa
(noin 0–14 ikävuoden välillä), johon myös elektra-kompleksille
olennainen fallinen vaihe kuuluu. Freud korosti erityisesti
psykoseksuaalisen kehityksen aikana tapahtuvan haavoittumisen
keskeisyyttä; tässä kehitysvaiheessa tapahtuvat negatiiviset kokemukset
ja tunteet lapsen elämässä vaikuttavat myöhempään psyykkiseen
hyvinvointiin. Isän kuolema on järkyttänyt Cheryliä tämän ollessa
keskellä psykoseksuaalista vaihetta, jolloin kehitys on ollut vielä
kesken ja täten järkyttänyt Cherylin mieltä. Tämän vuoksi Cheryl on myös
torjunut mielestään tiettyjä asioita pelissä, jotka paljastuvat
psykoterapian aikana Silent Hill -maailmassa.

Pelillä on useita erilaisia loppuja, jotka ovat keskeisiä Cherylin ja
hänen isänsä suhteen määrittelemiseksi. Lopputulos pelissä riippuu
pelaajan tekemistä valinnoista pelin aikana. Jokaisessa lopussa Cheryl
on kuitenkin hyväksynyt isänsä kuoleman ja on valmis päästämään tämän
“irti”, mutta suhteen laatu isään vaihtelee: Cheryl pitää isäänsä joko
sankarina, petturina tai pelkkänä isänä, jota hän kaipaa. Tämä ei
mitätöi elektra-kompleksin olemassaoloa, vaan yksinkertaisesti kertoo
Cherylin terapiaprosessin päättymisestä. Myös terapeutti korostaa tätä
Cherylille, mielestäni jokseenkin epäammattimaiseen sävyyn, sanomalla
karuja mielipiteitään terapian kokonaisuudesta: Cherylin pitäisi herätä
todellisuuteen ja ymmärtää, että isä on kuollut. Isä ei ollut Cherylin
kuvittelema sankari, vaan tavallinen ihminen, jota Cheryl ei loppujen
lopuksi edes tuntenut. Eikä Cherylin nuoruus ollut onnellinen muun
muassa abnormaalien seksuaalisten taipumusten tai vanhempien riitelyn
vuoksi. Lopun vuoksi pelaaja ymmärtää, että Silent Hill -maailma on
epätodellinen, ja siihen maailmaan sijoittuvat asiat ovat todellisia
vain Cherylin mielessä. Niin karu kuin pelin loppu onkin, se kosketti
ainakin itseäni jollain tasolla ja antoi perspektiiviä terapiaan
yleisesti – enemmän tai vähemmän realistisesta näkökulmasta.

# Lähteet

## Pelit

Climax Studios (2009). *Silent Hill: Shattered Memories*. Wii. Japani:
Konami Digital Entertainment.

## Tekstit

Jung, C. (1970). *Psychoanalysis and Neurosis*. Princeton: Princeton
University Press

Freud, S. (1905). “A Case of Homosexuality in a Woman”. The Complete
Psychological Works of Sigmund Freud. New York: Hogarth Press.

Freud, S. (1962). *Three Essays on the Theory of Sexuality*. Käänt.
James Strachey. New York: Basic Books.

Breuer J., Freud S. (1909). *Studies on Hysteria*. New York: Basic
Books.

Puustjärvi, A. (2010). Menetyksen kohtaaminen, suruprosessi ja
traumatyö. [*www.nuoretlesket.fi*](http://www.nuoretlesket.fi)
