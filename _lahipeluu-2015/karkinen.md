---
title: "Pelintekijä ja pelaaja historiankirjoittajina Civilization-pelisarjassa"
author: Jaro Karkinen
contributor: Jonne Arjoranta
copyright: |
  © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos. Tämä teos on lisensoitu <a rel="license" href="http://creativecommons.org/licenses/by-nc-nd/4.0/">Creative Commons Nimeä-EiKaupallinen-EiMuutoksia 4.0 Kansainvälinen -lisenssillä</a>. <br />
---

Sana ”historiankirjoittaja” saattaa tuoda ensimmäisenä mieleen
kreikkalaiseen patsaaseen ikuistetun parrakkaan miehen taikka
kateederilta luennoivan yliopistoprofessorin. Kuitenkin ne tieteellisen
historiankirjoituksen tekstit, joita ihminen arkielämässään kohtaa, ovat
määrältään varsin vähäisiä. Sen sijaan historiaa hyödyntävä viihde —
käsitteeseen voidaan lukea niin pelit, elokuvat kuin kirjallisuuskin —
saavuttaa huomattavasti suuremman päivittäisen yleisön (vrt. Kalela,
2001, s. 11). Nämä populaarit historiakäsitysten vektorit ovat
arkitodellisuuden historiankirjoitusta, johon akateeminen tutkimus ei
kuitenkaan ole juuri paneutunut.[^1]

Digitaaliset pelit ovat kulttuurisia artefakteja, jotka edustavat ja
kantavat ideoita sekä merkityksiä (Arjoranta, 2010, s. 64). Tällaisina
ne soveltuisivat hyvin kulttuurihistorian tutkimusohjelmaan, joka on jo
pitkään tarkastellut ihmisen suhdetta omiin luomuksiinsa.
Pelitutkimuksen piirissä peleille onkin luontevasti haettu
vertailukohtaa ”kirjallisuudesta, elokuvataiteesta ja muista
kirjallisuuden muodoista” (Mäyrä, 2008, s. 13—14), jotka eivät ole
mitenkään vieraita aihealueita historiantutkimuksellekaan. Onkin korkea
aika, että Herodotos ja von Ranke ottavat käteensä pelikonsolin
ohjaimen.

Länsimaisen historiankirjoituksen ytimeen on Thukydideen ajoista
lähtien kuulunut kansakuntien nouseminen voimaan, ajautuminen sotiin
sekä tuhoutuminen. Ei ole hankala arvata, minkä artefaktin tämän
kauppalistan kanssa digitaalisten pelien supermarkettiin lähtevä
historioitsija ensimmäisenä poimii: Sid Meierin *Civilization*-sarjaa
otollisempaa aloituspistettä historialliselle pelitutkimukselle on
vaikea keksiä.

Kaupunkeja pystyyn ja ydinaseita lentämään
------------------------------------------

Ensimmäisen *Civilization*-pelin julkaisua 1991 voi pitää yhtenä
pelihistorian merkkipaaluista. *Civilizationista* on kasvanut jokseenkin
arkkityyppi valtakuntien rakentamista käsittelevien pelien genrelle, ja
pelisarjan viidettä osaa on myyty yli yhdeksän miljoonaa kappaletta
maailmanlaajuisesti. *Civilizationia* on jopa ehdotettu historian ja
yhteiskuntatieteiden opetusvälineeksi kouluihin (Pagnotti & Russel
2011). Nämä ehdotukset ovat yltäneet paikoin valtamediaankin asti
(Pullinen 2013 ja Topsfield 2010).

*Civilizationin* suosiota on helppo ymmärtää. Varsin kertova on
*Civilization IV*:n (2005) pääsuunnittelijoihin kuuluneen Soren
Johnsonin muistelu pelin manuaalin jälkisanoissa: siinä hän kertoo,
kuinka hahmotteli kymmenvuotiaana veljensä kanssa ”siisteintä peliä
ikinä”, jossa ihmiskunnan historian voisi elää uudelleen ja tehdä siitä
mieleisensä, ja kuinka kaksikko haaveili, että joku voisi joskus tehdä
sellaisen pelin mahdolliseksi (Johnson, 2005, s. 175).

*Civilizationin* voisikin sanoa vastaavan ihmisen haluun keksiä
tarinoita sekä miettiä vaihtoehtoisia tapahtumakulkuja jo olemassa
oleviin kertomuksiin. *Civilization* on ikään kuin uudenlainen tapa
leikkiä valtavalla joukolla tinasotilaita. Soren Johnson myös listaa
yhdeksi pelin suosion syyksi jatkuvasti kasautuvat pienet
ongelmanratkaisutehtävät, joita pakertaessaan pelaaja yhtäkkiä huomaa
illan venyneen pitkälle (Johnson, 2005, s. 176).

Yksinkertaisimmillaan *Civilization* on rakentamista ja selviytymistä.
Tämä kuvastuu hyvin ensimmäisen *Civilizationin* kannessa olevasta
alaotsikosta, josta on erilaisine variaatioineen tullut lähes
tunnuslause koko sarjalle: ”Build An Empire To Stand The Test Of Time” –
rakenna valtakunta, joka kestää ajan haasteen. Pelaaja ohjastaa
sivilisaatiotaan, josta hänen on kehitettävä kaikkein mahtavin.
Kaupunkiensa pystyttämisen ja kehittämisen ohella hänen on pystyttävä
kamppailemaan muiden kansojen kanssa resursseista, elintilasta sekä
puhtaasti olemassaolostaan.

Vaikka osa sarjan peleistä onkin lennähtänyt toisiin tähtiin,
*Civilizationin* kehykset ovat aina olleet maailmanhistoriassa.
Keskeisiä elementtejä ovat halki pelisarjan olleet historialliset
kansallisuudet, valtionjohtajat sekä ”kivikaudesta tulevaisuuteen”
-tyyppinen aikajana, jolla tapahtumat etenevät. Toisaalta
*Civilizationin* historia on aina ollut myös kontrafaktuaalista eli
vaihtoehdoilla leikittelevää: sotaisa Gandhi on voinut valloittaa
englantilaisten pääkaupungin vuonna 3000 eaa. sekä kehittää ydinpommin
1700-luvulla. Myöhemmissä sarjan peleissä on ollut jopa mahdollista
sekoittaa johtajia ja kansoja keskenään eli pelata Montezuman johtamilla
kreikkalaisilla taikka Napoleonilla, joka komentaa inkoja.

Pelintekijä kellokoneiston luojana
----------------------------------

*Civilizationin* käsitys historiasta on paitsi temmannut mukaansa
miljoonia pelaajia myös kirvoittanut kriittisiä akateemisia huomioita.
Esimerkiksi Alexander R. Galloway on tarkastellut kriittisesti
*Civilizationin* historiakäsitystä. Hänen tieto-opillisen kritiikkinsä
pohjana ovat olleet pelilliset algoritmit.

Gallowayn kritiikki kohdistuu siihen, kuinka *Civilizationin* ”historia”
on käytännössä sitä, mitä pelin sisäinen logiikka pakottaa sen olemaan.
Gallowayn kritiikin ydinsanoma onkin, että historia- ja
sivilisaatiosimulaattorina *Civilization* antaa mekaanisen
toimintaselityksen kuvaamilleen ilmiöille. Sen sijaan, että
*Civilization* kuvaisi historiaa, Galloway esittää, se muuttaakin
historian matemaattisiksi malleiksi. Oikeastaan *Civilizationin*
”historia”, Galloway päätyy esittämään, on siksi todellisen ”diakronisen
historian” suoranainen vastakohta. (Galloway, 2006, s. 99—103)

Galloway käyttää yhtenä esimerkkinä *Civilizationin* tapaa kuvata
kansalaisten tyytyväisyyttä ja tyytymättömyyttä hallintoonsa hymy- ja
surunaamojen järjestelmällä: tietyt asiat lisäävät hymynaamoja, tietyt
taas surunaamoja, ja niiden yhteenlaskettu määrä kertoo, kuinka hyvin
pelaajan sivilisaatio pystyy toimimaan (Galloway, 2006, s. 101). Koska
pelaajan tavoite on voittaa peli, Galloway (2006, s. 92) argumentoi,
hänen on opittava tuntemaan pelin sisäinen toimintalogiikka, omaksuttava
se sekä pelattava sen mukaan.

Vielä laajemmassa kontekstissa Galloway ulottaa kritiikkinsä syvemmälle
filosofiaan ja peliteoriaan. Hän esimerkiksi vertaa *Civilizationia*
varhaisempaan Buckminster Fullerin *Maailmanpeliin* (*World Game*,
1961), jonka tarkoitus oli toimia simulaattorina maapallon
resurssienjaolle ja auttaa ratkaisemaan keskeisiä globaalin
oikeudenmukaisuuden kysymyksiä. Gallowayn mukaan *Maailmanpeli* oli
kriittinen vastaus John von Neumannin tunnetuiksi tekemille kylmän sodan
aikaisille käsityksille nollasummapeleistä. Sen sijaan *Civilization*
päätyy samoista resurssienjaon lähtökohdista erilaiseen lopputulemaan:
toisen voitto on toisen tappio. Isommassa kuvassa Galloway liittää
*Civilizationin* osaksi historiallista kehitystä, jossa ”kontrollin
puutetta” ihannoivat viihde- ja kulttuurituotteet ovat vähitellen
vaihtuneet ”kontrollia fetisoiviksi” peleiksi. (Galloway, 2006, s.
90–94)

Gallowayn kritiikkiä voitaisiin tosin kyseenalaistaa kysymällä, voisiko
peliä olla lainkaan ilman sitä ohjaavaa algoritmia. Peli ilman sääntöjä
on ajatuksena varsin mielivaltainen. Samaten Galloway ei juuri käsittele
ristiriitaa pelin pelattavuuden ja viihdyttävyyden välillä, joten hänen
huomionsa jäävät jokseenkin yksisilmäisiksi ja ovat pelitutkimuksen
kannalta monessakin mielessä vanhanaikaisia. Toisaalta Gallowayn
kritiikin voi nähdä myös vastineena jo mainituille ajatuksille
*Civilizationin* kaltaisten pelien opetuskäytöstä: tässä
katsantokannassa pelien hyödyntäminen opetuksessa olisi ongelmallista,
sillä algoritmien ohjaamina järjestelminä ne antavat väärän kuvan koko
historian luonteesta.

Pelintekijä historian oppimestarina
-----------------------------------

Gallowayn huomiot piirtävät kuvaa pelintekijästä, jolla on suuri vapaus
päättää, millaisen toimintalogiikan hän peliinsä valitsee. Näitä
päätöksiä voidaan perustellusti pitää ”historiankirjoittamisena”.
Pelintekijä päättää, mitä elementtejä hän haluaa sisällyttää ja mitä
jättää pois pelistään. Peliä ohjaavan algoritmisuuden kautta hän esittää
suoria historianfilosofisia tulkintoja siitä, miten asiat toimivat ja
mitä funktionaalisia yhteyksiä niillä on keskenään.

Huomattavaa on kuitenkin, että pelintekijän ei tarvitse olla historian
ammattilainen. Toisaalta hänen suunnittelemansa peli välittää
historiallisia käsityksiä ja näkemyksiä suurelle yleisölle, minkä vuoksi
häntä voidaan pitää eräänlaisena tieteen popularisoijana, toisaalta taas
hänellä on taiteilijan vapaus tehdä omia tulkintojaan, suoristaa mutkia
sekä halutessaan jopa vääristellä todellisia tapahtumia. Tämän
kaksoisroolin lisäksi hänen on myös oltava kelloseppä, jonka luomus on
toimiva, viihdyttävä ja tehtävänsä pelinä täyttävä.

Historiankirjoittajana pelintekijä valitsee ne näkökulmat, joiden kanssa
pelaaja on tekemisissä. Tieteellistäkin historiaa voi kirjoittaa useista
eri lähtökohdista useiden eri koulukuntien oppien mukaisesti:
esimerkiksi kulttuurihistoria, taloushistoria ja poliittinen historia
voivat tarkastella samaa ilmiötä hyvinkin erilaisilla tavoilla. Kaikkien
näkökulmien sisällyttäminen rajalliseen tilaan on yksinkertaisesti
mahdotonta. Erilaisten elementtien sisällyttämisen ja pois jättämisen
kautta pelintekijä harjoittaa samanlaista valikointia kuin
historioitsija, joka pohtii, mikä teoreettinen lähestymistapa olisi
kulloinkin käsillä olevan ongelman kannalta toimivin.

Jos kadunmieheltä kysyttäisiin, mikä on hänen käsityksensä historiasta,
vastaus rakentuisi todennäköisesti oppikirjoista päntättyjen
vuosilukujen, presidenttien luetteloiden sekä suurien sotien ja
taisteluiden perustalle. Tämä kuvaus vastaa paljolti *Civilizationia*
suurmiesjohtajineen ja ratkaisutaisteluineen.

Tällainen ”suurmieshistoria” voidaankin nähdä eräänlaisena varhaisena
arkkityyppinä koko modernille länsimaiselle historiankirjoitukselle.
Historiankirjoituksen historiassa se sijoittuu parhaiten 1800-luvun
puolivälin Preussiin ja myöhemmin yhdistyneeseen Saksaan ja voidaan
liittää niin sanottuun ”rankelaisuuteen” ja aikakauden historismiin
(Viikari, 1983, s. 77–79). Leopold von Ranken (1795–1886)
historiantutkimukselle antama ohjelmajulistus on kiteyttävä: ”Tehtävämme
tulee olla suurten, yleisten, kaikkia yhdistävien, koko kansakunnan
elämää hallitsevien tapahtumien tutkiminen” (Kouri, 1990, s. 142). Tämä,
nyttemmin tieteen kentässä ehkä vanhentunut varhainen koulukunta korosti
yksittäistapahtumia, joille voi antaa vuosiluvun sekä tekijän, ja vietti
aikaansa diplomaattisissa arkistoissa valtioiden välisiä konflikteja
taustoittamassa.

Suurmieshistorialle voi nähdä vastakkaisena näkemyksenä
”nykyaikaisemman” ja ”tieteellisemmän” (vrt. Megill, 2007, s. 159–215)
tavan kirjoittaa historiaa, jota voisi paremman sanan puutteessa
nimittää esimerkiksi ”kehityshistoriaksi”. Yksittäisten merkkitapausten
ja -pylväiden sijasta se tarkastelee pitkäaikaisemman kehityksen
lainalaisuuksia ja prosessia. Kehityshistorian voisi yhdistää
erityisesti moderniin talous- ja kulttuurihistoriaan, joissa
maailmanhistoriaa on hahmotettu esimerkiksi kulttuuristen
vuorovaikutusten kasautumisen, voimistumisen ja verkottumisen kautta.

Historiantutkimuksen kannalta erityisen mielenkiintoinen kysymys on,
millaista historiakäsitystä *Civilization* tässä luokittelussa edustaa.
Onko se vain ”kadunmiehen historiaa” ja kaikuja 1800-luvulta vai ehkä
syvällisempää ja monipuolisempaa? Voidaan kysyä, millaisen kuvan peli
antaa ihmiskunnan edistymisen ja historian lainalaisuuksista.

Pölyisiä museoesineitä ja dynaamista taloushistoriaa
----------------------------------------------------

Jos suurmieshistorian ilmauksiksi oletetaan mahtavat valtionjohtajat,
raivoisat sodat ja yksittäiset merkkitapahtumat, on varsin helppo sanoa,
mitä katsantokantaa *Civilizationilla* on tarjota yltäkylläisesti: nämä
kaikki ovat pelissä nimittäin läsnä. Pelin voi sanoa suorastaan
mässäilevän historiallisilla suurmiehillä Mansa Musasta Napoleoniin,
Staliniin ja Gandhiin, eikä kansakuntien ajautuminen veret seisauttavaan
ja kaiken ratkaisevaan sotaan jossain vaiheessa peliä ole mitenkään
poikkeuksellista – päinvastoin.

Mielenkiintoista on verrata *Civilizationin* historiallisten hahmojen
kavalkadia instituutioon, joka kehittyi voimakkaasti yhdessä 1800-luvun
suurmiesajatusten rinnalla: museolaitokseen. 19. vuosisadan modernin
museon ajatus oli koota kävijöidensä nähtäväksi keskeisimmät artefaktit,
joiden kautta ihmiskunnan historia tulisi parhaiten ilmaistuksi.
Heräävien kansallisvaltioiden hengessä suurta nationalistista kertomusta
rakentavat museot alkoivat järjestää kokoelmiaan menneisyyden
hallitsijoiden ympärille ja näiden mukaan: kulttuurihistorioitsija
Rainer Knapas on nimittänyt tällaista toimintaa ”eräänlaiseksi
perustajaheerosten kultiksi” (Knapas, 1983, s. 416).

*Civilizationin* hahmo-, teknologia- ja rakennusgalleriaa voi pitää
keskeisinä ihmiskunnan historian ”artefakteina”, jotka on valittu
näytteille pelin museoon. Monet niistä on lisäksi järjestetty 1800-luvun
museoiden suosiman järjestelmän mukaisesti aikasarjoihin: esimerkiksi
*Civilization IV*:ssä puunuijilla aseistautuneet sotilaat korvautuvat
automaattisesti pronssia käyttävillä kirvesmiehillä, kun pelaaja on
tutkinut tarvittavan teknologian – samoin musketööreistä tulee
paranneltuna versiona kiväärimiehiä ja näistä jälleen modernia
jalkaväkeä.

Kiinnostavasti 1800-luvun historiavillityksiin kuului myös rakennusten
merkitysten korostaminen historiallisina pyhäinjäänteinä: Rainer Knapas
puhuu ”rakennusmuistomerkkien palvonnasta” (Knapas, 1983, s. 417).
*Civilizationin* lukuisat maailmanihmeet (*world wonders*), joita
pelaaja voi rakentaa saadakseen kansakunnalleen jonkin uniikin edun,
istuvat tähän perinteeseen hyvin. *Civilizationin* teknologioihin ja
aikakausiin liittyvät kuhunkin omat keskeiset ihmeensä, jotka kuvastavat
ihmiskunnan historian huippuhetkiä. Mielenkiintoisena yksityiskohtana
voi pitää sitä, kuinka esimerkiksi *Civilization IV*:ssä maailmanihmeet
ovat varhaisilla aikakausilla perinteisiä rakennuksia – esimerkiksi
pyramidit, Stonehenge sekä Faroksen majakka – mutta myöhemmillä
aikakausilla ne viittaavat myös ihmisen teknologisiin saavutuksiin,
kuten Manhattan-projektiin ja Apollo-ohjelmaan, sekä lopulta
globalisaatioon Internetin ja rock’n’rollin kautta (Civilization IV Game
Manual, s. 213–215).

Suurmieshistorian lisäksi *Civilization* pitää sisällään myös
”kehityshistoriallisia” aineksia. Esimerkiksi kansakuntien edistyminen
*Civilizationissa* on jossain määrin sekoitusta sekä suurmies- että
kehityshistoriasta. Toisaalta hyppäyksittäin parantuvia teknologioita
voidaan pitää esimerkkinä jo mainitusta aikasarjallisuudesta:
kauppapaikkojen muuttuminen pankeiksi tuhannen teknologiapisteen
panostuksella ja sitä seuraava tuotannon tehostuminen neljänneksellä
eivät vielä edusta kovin syvällistä käsitystä tavasta, jolla
ihmisyhteisöt edistyvät.

Toisaalta taas *Civilization* esittää sivilisaation historian myös
maatalouden, teollisuuden ja yhteiskunnallisten konstruktioiden
asteittaisen tehostumisen prosessina. Erilaiset hallintamuodot
vaikuttavat siihen, millaisia teknologioita ja rakenteita pelaajan
kannattaa suosia, eli yhteiskunnalliset järjestelmät ovat yhteyksissä
taloudellisiin järjestelmiin: esimerkiksi kommunismi *Civilization
IV*:ssä sallii pelaajalle laajemmalle levittyvän valtakunnan ja enemmän
tuottavia kaupunkeja kuin muut valtiomuodot. Vastaavasti taas
kansalaisvapaudet (*emancipation*) tehostavat hänen pienten
tuotantoyksiköidensä taloudellista toimeliaisuutta.

Vaikka *Civilizationin* teknologiat etenevätkin hyppäyksittäin ja
kohtalonomaisesti – pelaajan on pidemmän päälle pakko käydä koko
teknologiapuunsa läpi – toinen taloudellisen kehityksen muoto on pelissä
kuvattu hienosyisemmin. Nimittäin teknologian ohella on hyvin keskeistä,
millä tavoin pelaaja muokkaa kaupunkiensa ympäristöä: millaisessa
yhteydessä hän on ympäröivään maailmaansa, miten sitä hyödyntää ja
millaisia tuotannollisia ja taloudellisia valintoja päätyy tekemään.
*Civilizationissa* jokaista kaupunkia ympäröi joukko ruutuja, joita
muokkaamalla pelaaja voi lisätä esimerkiksi kaupunkinsa teollista
tuottavuutta, taloudellisia hyötyjään tai kansalaistensa onnellisuutta.
Monesti on selvää, millä tavalla pelaajan kannattaa ruutua hyödyntää:
esimerkiksi öljylähteen paikalle kannattaa useimmiten rakentaa
öljynpumppaamo. Valinnat eivät ole aina yhtä selkeitä: pelaaja voi
joutua punnitsemaan, haluaako keskittyä esimerkiksi varallisuutensa
kartuttamiseen vai ruoantuotantonsa kasvattamiseen. Nämä valinnat siitä,
miten pelaaja käyttää hallussaan olevat mahdollisuudet, muodostavat
yhdessä laajan ja moniulotteisen kertomuksen siitä, kuinka hänen
kansakunnastaan lopulta tuli sellainen kuin se on.

Rasismia, arvottamista ja länsisentrismiä?
------------------------------------------

Historianfilosofian kannalta on eittämättä mielenkiintoista, millaisia
tieteellisen historiankirjoittamisen tapoja *Civilization* mahdollisesti
heijastelee. Erilaisista näkemyksistä voidaan kuitenkin halkoa hiuksia
loputtomiin ja on ainaisena riskinä, että keskustelu ajautuu liian
korkealentoisiin yläkäsitteisiin. Satunnaiselle tarkastelijalle saattaa
olla paljon mielenkiintoisempaa pohtia *mitä* historiallisia väittämiä
*Civilization* mahdollisesti esittää kuin *millaisessa* teoreettisessa
kontekstissa se mahdollisesti näin tekee.

Siksi keskeisessä osassa *Civilizationin* historiakuvien tarkastelua on
myös *Civilizationia* kohtaan esitetty ideologinen kritiikki.
Esimerkiksi jo aikaisemmin mainittu Alexander R. Galloway on esittänyt
pitkän listan *Civilizationin* synneistä, joihin hän laskee muun muassa
rasistisuuden, ”ekspansionistisen logiikan” suosimisen sekä euro- ja
länsisentrismin (Galloway, 2006, s. 95–99).

Samaten Galloway on kritisoinut esimerkiksi sitä, kuinka
*Civilizationissa* osa kansakunnista on valittu mukaan ihmiskunnan
historiaan ja osa jätetty kokonaan sen ulkopuolelle. Mukaan
valikoituneita sivilisaatioita ja johtajia on puolestaan määritelty
erilaisilla attribuuteilla: esimerkiksi *Civilization IV*:ssä atsteekit
ovat kansana ”aggressiivisia” ja ”uskonnollisia”, kun taas
amerikkalaiset ovat ”organisoituneita” ja ”tuotteliaita” (Civilization
IV Game Manual, s. 161). Gallowayn mukaan tällainen luokittelu ei ole
kaukana maailmasta, jossa kaikki tummaihoiset luokiteltaisiin
”urheilullisiksi” ja kaikki naiset ”tunteellisiksi” (Galloway, 2006, s.
97).

*Civilizationia* on myös pidetty esimerkkinä historian
länsisentrismistä. Tähän liittyy esimerkiksi Gallowayinkin mainitsema
ekspansionistinen logiikka: mitä suuremmalla alalla pelaaja pystyy
levittäytymään, sitä vahvempi hänen sivilisaationsa tulee
todennäköisesti olemaan, ja tehdäkseen tämän hänen on raivattava
tieltään heikompia kansoja. Matkalla maailman valtiuteen pelaaja tulee
eläneeksi eurooppalaisen ihmisen tarinan, joka alistaa ja tuhoaa
primitiivisemmät kilpailijansa ja nousee aggressiivisesti ravintoketjun
huipulle.

Samoin *Civilizationin* länsisentrismin yhtenä piirteenä on pidetty
pelin kohtalonomaisuutta. Esimerkiksi Gerald Voorhees on kritisoinut
*Civilization III*:n (2001) aloittavaa videokohtausta, jossa
”primitiivinen ihminen keskeltä mutaa” näkee yhtäkkiä hahmottuman
mahtavasta tulevaisuudestaan – tulevaisuudesta, joka johtaa hänet
moderniin länsimaiseen todellisuuteen (Voorhees, 2009, s. 255). Samalla
tavalla voitaisiin tarkastella *Civilization IV*:n introa: siinä
ihmiskunnan historia kulkee taisteluiden ja maailmanihmeiden kautta
antiikista aina nykypäivään, ja matka huipentuu Yhdysvaltojen kautta
avaruuden ja vieraiden tähtien valloitukseen.

Pelaaja oman elämänsä Herodotoksena
-----------------------------------

Edellä on tehty useita huomioita siitä, millä perustein pelintekijää voi
pitää historiankirjoittajana ja miten hän laajaa valtaansa käyttää. Sen
sijaan peleihin liittyvän historiankirjoituksen toinen, paljon vähemmän
tarkasteltu puoli on vielä käsittelemättä. Nimittäin voidaan
perustellusti sanoa, että myös peliä pelaava pelaaja on
historiankirjoittaja hänkin.

Pelien narratiivi eroaa paljolti kirjallisuuden vastaavasta.
Kirjallisissa teksteissä lukija on huomattavasti passiivisemmassa
asemassa, sillä hänen suhtautumistapansa ei muuta itse tekstiä. Sen
sijaan pelin maailmassa pelaaja on aktiivisessa vuorovaikutuksessa
tarinan kanssa, sillä hänen tekemänsä päätökset muuttavat sitä
jatkuvasti. (Arjoranta, 2010, s. 55–60) *Civilizationin* pelaaja ei siis
vain ahmi historiaa, kuten vaikkapa ritariromanttisen kirjan lukija,
vaan suorastaan kirjoittaa tai luo sitä omilla päätöksillään. Sodan
julistaminen babylonialaiselle naapurikansalle antaa pelin narratiiville
aivan erilaisen luonteen kuin jos pelaaja suuntaa kohti rauhanomaisempaa
rinnakkaiseloa.

Pelaaja on tätä kautta myös itse eräänlainen historiankirjoittaja.
Toisaalta hän vaikuttaa itse narratiiviin, toisaalta taas vaikuttuu
siitä itse. Kuitenkin kysymys pelaajasta historiankirjoittajana on
paljon monimutkaisempi, kuin jos tarkastelussa olisi hänen sijastaan
pelintekijä: siinä missä pelintekijää sitoo ensi sijassa se, onko peliä
mahdollista pelata ja tuottaako se kenties rahaa tekijälleen, pelaajan
kädet ovat paljon kahlitummat. Pelaajan on, kuten jo todettu,
noudatettava pelin asettamia vaatimuksia: mielivaltainen peli johtaa
nopeasti tappioon. Hän ei pysty, ilman huomattavia koodaustaitoja,
muuttamaan itse peliä kovinkaan perusteellisesti.

Tässä yhteydessä on kiinnostava kysymys, missä määrin pelaajan vapaus on
illuusiota ja missä määrin todellisuutta. Esimerkiksi *Civilizationin*
tutkimuksessa yksi selvitettävä tulevaisuuden tutkimuskysymys voisi
olla, millainen on keskimääräinen *Civilization*-pelikerta.
Kvantitatiivisia ja kvalitatiivisia menetelmiä yhdistelemällä voitaisiin
mahdollisesti tarkastella, ovatko jotkin pelistrategiat pelaajan
kannalta hyödyllisempiä kuin toiset: voittaako esimerkiksi
aggressiivisella valloitusstrategialla useammin kuin rauhanomaisempia
lähestymistapoja soveltaen. Tällainen tutkimus voisi avata sitä,
millaista logiikkaa peli itsessään suosii vai onko pelaajalla kuitenkin
laajahko vapaus luoda itse haluamansa laisia narratiiveja.

Lopulta päästään myös tarpeeseen vertailevasta tutkimuksesta.
Pelitutkimus kutsuu sateenvarjonsa alle tiederajat ylittävää
yhteistyötä: tärkeää on, että myös muut tieteenalat olisivat tässä
aloitteellisia ja lähtisivät tarkastelemaan pelejä omista perinteistään
ja näkökulmistaan lähtien. Tässäkin yhteydessä *Civilizationista* on
päästy vain raapaisemaan pintaa. Muita tieteilijöitä voisi leikkisästi
kutsua mukaan *Civilizationia* lainaten: tule ja rakenna teoria, joka
kestää ajan haasteen.

Lähteet
-------

### Tekstit

Arjoranta (2010). Leikki, peli ja pelaaja: näkökulmia pelin
ymmärtämiseen. Pro gradu -tutkielma, yhteiskuntatieteiden ja filosofian
laitos, Jyväskylän yliopisto.

Breisach, Ernst (1994). *Historiography: Ancient, Medieval & Modern*.
Chicago: The University of Chicago Press.

Firaxis Games (2005). *Civilization IV Game Manual*. Yhdysvallat: 2K Games. <http://cdn.akamai.steamstatic.com/steam/apps/3900/manuals/manual.pdf?t=1416443468>

Galloway, Alexander R. (2006). *Gaming: Essays on Algorithmic Culture*.
Minneapolis: University of Minneapolis Press.

Johnson, Soren (2005). Afterwords. Teoksessa: *Civilization IV Game
Manual* (2005), 175–188.

Kalela, Jorma (2001). Historiantutkimus ja jokapäiväinen historia.
Teoksessa: Kalela, Jorma & Lindroos, Ilari (toim.), *Jokapäiväinen historia*. Helsinki:
Suomalaisen Kirjallisuuden Seura, 11–25.

Karkinen, Jaro (2015). Peli, historia, historiapeli: tšekkiläisen
lautapelin *Through the Ages* erilaiset historiakuvat. Kandidaatin
tutkielma, historian ja etnologian laitos, Jyväskylän yliopisto.

Knapas, Rainer (1983). Historiankirjoitus ja museoiden maailma
1800-luvulla. Teoksessa: Setälä, Päivi, Suvanto, Pekka ja Viikari, Matti (toim.),
*Historiankirjoituksen historia*. Helsinki: Gaudeamus, 413–421.

Kouri, Erkki (1990). *Historiankirjoitus, politiikka, uskonto*.
Jyväskylä: Jyväskylän yliopisto.

Megill, Allan (2007). *Historical Knowledge, Historical Error: a
Contemporary Guide to Practice*. Chicago: The University of Chicago
Press.

Mäyrä, Frans (2008). *An Introduction to Game Studies*: Games in
Culture. Thousand Oaks: SAGE Publications.

Pagnotti, John & Russel, William B. (2011). Using Civilization IV to
Engage Students in World History Content. *The Social Studies* 103 (1), 39–48.

Pullinen, Jussi (5.3.2013). Seuraava Rokka on pelihahmo. *Helsingin
Sanomat*. http://www.hs.fi/paakirjoitukset/a1362370895950

Topsfield, Jewel (21.8.2010). Digital role play set to be a game-changer
in schools. *The Age*.
http://www.theage.com.au/national/education/digital-role-play-set-to-be-a-gamechanger-in-schools-20100820-1390y.html

Viikari, Matti (1983). Saksalainen historiankirjoitus 1800-luvun
puolivälistä ensimmäiseen maailmansotaan. Teoksessa: Setälä, Päivi,
Suvanto, Pekka ja Viikari, Matti (toim.), *Historiankirjoituksen
historia*. Helsinki: Gaudeamus, 70–94.

Voorhees, Gerald (2009). I Play Therefore I Am: Sid Meier’s
Civilization, Turn-Based Strategy Games and the Cogito. *Games and
Culture* 4 (3), 254–275.

### Pelit

Firaxis Games (2001). *Civilization III*. Ranska: Infogrames.

Firaxis Games (2005). *Civilization IV.* Yhdysvallat: 2K Games.

Microprose (1991). *Civilization*. Yhdysvallat: Microprose.

### Videot

Firaxis Games (2001). *Civilization III Intro*. Yhdysvallat: 2K Games.

Tin, Christopher & Soweto Gospel Choir (2005). *Baba Yetu (Civilization
IV Intro)*. Yhdysvallat: 2K Games.
https://www.youtube.com/watch?v=IJiHDmyhE1A

[^1]: Perustuu osittain kandidaatintutkielmaan Karkinen (2015).
