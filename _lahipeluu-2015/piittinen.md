---
title: "Jälkiä Suurta Sotaa edeltävästä maailmankuvasta Fallout 3 -pelissä"
author: Sari Piittinen
contributor: Jonne Arjoranta
copyright: |
  © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos. Tämä teos on lisensoitu <a rel="license" href="http://creativecommons.org/licenses/by-nc-nd/4.0/">Creative Commons Nimeä-EiKaupallinen-EiMuutoksia 4.0 Kansainvälinen -lisenssillä</a>. <br />
---

*Fallout 3* (Bethesda Game Studios, 2008) sijoittuu maailmantuhon
jälkeiseen Yhdysvaltojen itärannikkoon, jonka raunioista löytyy rippeitä
tuhoa edeltävästä elämästä. Pelin tapahtumat alkavat kaksisataa vuotta
sen jälkeen, kun Suuri Sota ydinaseineen on tuhonnut maapallon pinnan
vuonna 2077. Raunioiden kertoma tarina eroaa kuitenkin siitä, miltä
tulevaisuutemme maailman olettaisi näyttävän. *Fallout 3* kuuluu osaksi
*Fallout*-pelisarjaa, jonka pelit jakavat saman vaihtoehtoisen historian
ja aikajanan. *Fallout 3* oli sarjan ensimmäinen peli, jonka maailma oli
kolmiulotteinen ja se sallii pelaajan vapaasti vaeltaa maailmassa, mikä
tarjoaa sarjan aiempiin peleihin verrattuna uusia tilaan liittyviä
tarinankerronnan mahdollisuuksia. *Fallout*-pelisarjan maailmanhistoria
jakaa historiankulun kanssamme 1940-luvun loppupuolelle saakka. Sen
jälkeiset muutokset vaihtoehtoisessa, kuvitteellisessa aikajanassa
vaikuttivat *Fallout*-maailman amerikkalaisten maailmankuvaan ja
ideologiaan merkityksellisellä tavalla, eroten suuresti omastamme.

Pelissä sotaa edeltävä amerikkalainen maailmankuva jätetään pitkälti
pelaajan tulkittavaksi. Pelimaailman raunioista löytyvät julisteet,
esineet ja tallenteet kertovat tarinaa menneisyydestä. Tämän esseen
tarkoituksena on analysoida, mitä raunioista löytyvät jäljet kertovat
pelimaailman ydinsotaa edeltävästä amerikkalaisesta maailmankuvasta.
Kysymykseen vastaamisessa hyödynnetään tässä esseessä indeksisen
tarinankerronnan menetelmää, intertekstuaalisuuden käsitettä sekä
visuaalista analyysia kulttuurintutkimuksen näkökulmasta. Nämä
strategiat ja työkalut esitellään ensin, ja sen jälkeen siirrytään
analysoimaan jälkiä neljän pääteeman kautta: turvallisuus, sota,
ydinvoima ja perhe. Teemojen kautta on mahdollista tehdä päätelmiä
pelissä ilmenevistä ihanteista ja maailmankuvasta. Keskustelussa otetaan
myös huomioon se, millaisen vaikutelman pelimaailmasta
pelisuunnittelijat ovat ehkä pyrkineet antamaan tietynlaisen fiktiivisen
maailmankuvan kautta. Pelimaailman laajuus tarkoittaa, ettei kaikkea ole
mahdollista sisällyttää yhteen esseeseen; alta löytyykin siis vain
joitakin esimerkkejä siitä, mitä maailmasta on löydettävissä.

*Fallout*-peleistä, tai ainakaan niiden tarinallisista ominaisuuksista,
on mahdotonta kirjoittaa ottamatta huomioon puitteiden erikoista
ajallisuutta ja historiallista kontekstia. Siksi tämän esseen aihetta
hieman sivutaan monissa aiemmissa analyyseissa *Fallout*ista tai
*Fallout 3*:sta. Esimerkiksi November (2013) kuvailee pelisarjassa
toteutunutta tekno-utopiaa, jota 1950-luvun tienoilla visioitiin
Yhdysvalloissa, ja *Fallout*-historian eroamista omasta historiastamme.
Novemberin analyysi tarjoaa lisätaustoitusta monille tässä esseessä
tehdyille havainnoille, ja siksi siihen viitataankin uudelleen
myöhemmin. Cutterham (2013) tarkastelee todellisesta historiastamme
lähtöisin olevia vaikutteita pelissä, kuten Yhdysvaltain perustuslakia
ja Abraham Lincolnin perintöä orjien vapauttajana. Tämä analyysi
keskittyy kuitenkin pelisuunnittelijoiden tuottamiin fiktiivisiin
elementteihin, jotka mahdollisesti viittaavat oman maailmamme
tuotteisiin tai ilmiöihin ja rakentavat tietynlaisen kuvan
pelimaailmasta ja sitä asuttaneista ihmisistä. Muita tutkimuksia, jotka
keskittyvät tähän näkökulmaan, ei *Fallout 3*:sta vielä ole.

## Jälkien tulkitseminen ja tarinan rakentaminen pelimaailmassa

Indeksinen tarinankerronta on strategia pelin narratiivin
rakentamiselle, jonka Fernández-Vara (2011) liittää teorioihin
peliympäristön ja tilan käyttämisestä tarinankerrontaan. Strategia
perustuu joko pelisuunnittelijan tai pelaajan jälkien jättämiseen tai
tilaan vaikuttamiseen pelimaailmassa. Indeksit peleissä ovat
tapahtuneeseen tai tapahtuvaan liittyviä merkkejä, jotka voivat
johdattaa pelaajan tekemään tiettyjä asioita, rohkaista häntä
tulkitsemaan aiempia tapahtumia tietyssä paikassa, tai olla pelaajan
itsensä jätettävissä maailmaan. Tarina rakentuu palasia yhdistämällä,
minkä takia Fernández-Vara luonnehtii strategiaa tarinan rakentamiseksi
kerronnan sijaan. Yleisiä esimerkkejä indeksisestä tarinankerronnasta
peleissä ovat jalanjäljet tai veritahrat; ne voivat ohjata pelaajan
tiettyyn suuntaan, kertoa hänelle jonkun olleen tai jotain tapahtuneen
paikassa ennen häntä, tai olla hänen itsensä jättämiä. Tämän esseen
näkökulmasta pelaaja aiempien tapahtumien tulkitsijana on hyödyllinen,
sillä analysoitavat esineet, kuvat ja tallenteet ovat tarinan
elementtejä, jotka pelisuunnittelija on luonut ja sijoittanut pelaajalle
koettaviksi palasiksi, joiden perusteella pelaaja rakentaa tarinaa
maailman menneisyydestä.

Intertekstuaalisuuden kautta on mahdollista tarkastella, millaista
kuvitteellista maailmankuvaa pelisuunnittelija on pyrkinyt rakentamaan.
Intertekstuaalisuus pelien kontekstissa tarkoittaa viittaamista pelin
ulkopuolisiin teksteihin, jotka pelisuunnittelija olettaa pelaajan
tuntevan ja siten pystyvän päättelemään esimerkiksi millainen
elämänkatsomus pelimaailmassa on hallitseva. Kücklich (2006, s. 106)
ehdottaakin, että on hyödyllistä analysoida, millaisiin teksteihin
pelissä viitataan, millaiselle henkilölle tekstit ovat tuttuja, ja
löytyykö pelistä alluusioita, jotka voivat jäädä huomaamatta joiltakin
pelaajilta. Kysymyksiä tutkimalla on mahdollista oppia paljon siitä,
millaisesta kulttuurista peli on lähtöisin. *Fallout 3*:n tapauksessa
käytetään esimerkiksi hyväksi amerikkalaisia 1940-luvun
propaganda-julisteita – ja yleensäkin 1940-luvun kuvallista ilmaisua –
parodioidun mielikuvan luomiseen sotaa edeltävästä ajattelusta pelin
fiktiivisessä maailmassa. Tämä tulkinta on kuitenkin mahdollinen vain,
jos pelaaja tunnistaa julisteiden modernille katsojalle ilmenevän
propagandaisen järjettömyyden ja historiallisen kontekstin, johon
kuvilla viitataan. Yleisesti pelin maailma perustuu tyylillisesti
siihen, miltä 1900-luvun puolivälissä science fiction -genreen
tutustuneet amerikkalaiset ennustivat tulevaisuuden näyttävän (November,
2013, s. 297), tällä viittauksella ehkä osoittaen, miten tulevaisuuden
kehitystä on vaikea arvioida ennalta, ja myös parodioiden näitä vanhoja
käsityksiä. Kücklich kuitenkin varoittaa, että argumentin perustamista
täysin viittausten herättämiin mielikuviin tulisi välttää, vaikka ne
tarjoavatkin arvokkaita vihjeitä siihen, miten peliä tulisi lukea.

Kulttuurintutkimuksen näkökulmasta visuaalinen analyysi (SAGE, Lister &
Wells, 2004) esittää kysymyksiä kuvan tuottamisen ja katsomisen
kontekstiin liittyen, jotka pelianalyysissa ovat kaksitasoisia.
Kiinnostavia kysymyksiä ovat esimerkiksi: missä kuva sijaitsee
fyysisessä maailmassa, miksi katsoja katsoo kuvaa, miten kuva päätyi
paikalleen ja miten se on tuotettu, mitä konventioita kuvassa on
käytetty, sekä kuka kuvaa katsoo ja miten hänet asetetaan katsomaan
kuvaa. Peleissä kysymykset ovat kaksitasoisia, sillä yhtäältä
esimerkiksi pelissä olevat julisteet ovat pelisuunnittelijan asettamia
pelaajalle katsottavaksi tarinan rakentamisen merkityksessä, mutta
toisaalta pelin fiktiivisessä kontekstissa julisteet ovat maailmaa
asuttaneiden jälkeen jättämiä jälkiä, jotka on menneisyydessä asetettu
yhteiskunnan kansalaisille katsottavaksi. Visuaalisen analyysin
esittämiin kysymyksiin voi siis pelianalyysin kontekstissa antaa kaksi
eri vastausta, ja esimerkiksi intertekstuaalisuuden vuoksi molemmalla
tavalla vastaaminen tukee kattavan analyysin tuottamista.

Suurta Sotaa edeltävää maailmankuvaa tutkiessa *Fallout 3*:n maailmassa
kannattaa siis ottaa huomioon paitsi mitä esineet, julisteet ja
tallenteet itsessään kertovat, myös pelin tekijöiden satiirinen
motivaatio niiden suunnittelussa. Pelimaailman itsensä sisällä nämä
esineet voi tulkita hyvin kirjaimellisesti, koska ne ovat osa sen
todellista menneisyyttä, mutta vertaamalla niitä oman aikajanamme
esineisiin pelaaja voi tunnistaa niiden satiiriset tai parodiset
ominaisuudet. Tässä esseessä yhdistyykin näiden kahden tason tulkinnat
pelimaailman jäänteiden analyysissa. Kuten yllä mainittu, sotaa
edeltävää maailmankuvaa tarkastellaan tässä neljän pääteeman kautta:
turvallisuus, sota, ydinvoima ja perhe.

## Vault-Tec ja turvallisuuden harha

*Fallout 3*:n tapahtumat alkavat maanalaisessa turvaholvissa Holvi 101.
Ennen Suurta Sotaa Vault-Tec -nimisen yhtiön rakennuttamiin Holveihin on
voinut lähettää hakemuksen, jonka perusteella niihin on valittu tietty
ryhmä ihmisiä asuttajiksi turvaan kaoottiselta pommien tuhoamalta
ulkomaailmalta. Pelin alussa pelattava hahmo uskoo olevansa yksi
alkuperäisten asuttajien jälkeläisistä. Vault-Tecin mainoskampanjan
myötä pelimaailmasta löytyy sotaa edeltävältä ajalta monia julisteita ja
mainostauluja, joissa mainostetaan holvien turvallisuutta ja kehotetaan
kansalaisia lähettämään niihin hakemus. Pelaajan on mahdollista löytää
raunioiden postilaatikoista viestejä, joissa tietyn perheen hakemus
turvaholviin on joko hyväksytty tai hylätty. Syitä hylkäämiselle ei
mainita. Huomion arvoista on, että turvallisuutta mainostetaan kaikille,
mutta kaikki eivät ole tervetulleita selviytymään ydinsodasta. Jälkeen
jääneet viestit ovat ymmärrettävissä pelaajalle pelin kontekstissa,
koska hänelle holvit ovat jo tuttu konsepti, ja koska hän näkee
maailmassa mainoksia, joissa kehotetaan hakeutumaan Vault-Tecin
turvaholveihin. Viestit tarjoavat vastauksen kysymykseen siitä, mitä
kansalaisille saattoi tapahtua sen jälkeen, kun hakemus oli lähetetty,
ja yhdistyvät laajemmin pelimaailman rakentamaan tarinaan.

![Osittain tuhoutunut Vault-Tecin mainostaulu]({{site.baseurl}}/2015/img/piittinen1.jpg)

Yksi mieleenpainuvimmista Vault-Tecin mainoksista kuvaa ihmisjoukkoa
jonottamassa turvaholviin. Holvin ovesta kajastaa valo, ja ihmiset
hymyilevät parhaimpiinsa pukeutuneena loputtoman näköisessä jonossa.
Kuvan edustalla näkyy Vault-Tecin iloinen maskotti Vault Boy, ja
taustalla räjähtelevät atomipommit, mutta jonottavat ihmiset eivät
vaikuta huolestuneilta tilanteesta. Ovathan he jonottamassa
turvaholviin, joten heillä ei ole mitään hätää.

Vault-Tecin mainos manipuloi pelimaailman katsojaa usealla tavalla.
Loputon jono antaa vaikutelman, että turvaholvissa on tilaa kaikille.
Ovesta kajastava valo tuo toivoa ja luo kuvan, että turvaholvin sisältä
löytyy jotakin kuvittelemattoman arvokasta – ehkä juuri turvallisuutta.
Mainos esittää, ettei ydinsodassa ole mitään pelättävää. Päinvastoin,
sen ihmiset on kuvattu innostuneiksi mahdollisuudesta päästä yhteen
Vault-Tecin tunnetuista turvaholveista. Vault-Tec esitetään
turvallisena, luotettavana ja ovensa hädän hetkellä aukaisevana. Kuva on
pelimaailmassa esillä suuressa mainostaulussa, joten se on tarkoitettu
mahdollisimman monelle nähtäväksi. Se on tarkoitettu niille, jotka
etsivät vaihtoehtoa selvitä mahdollisesta tulevasta ydinsodasta, mutta
samalla vaihtoehtoja ei ole montaa. Mainos kytkeytyy muihin pelaajan
tekemiin havaintoihin pelimaailmasta: koska pelin tapahtumat alkavat
holvissa, tietää pelaaja jo millaista tuotetta kuvassa mainostetaan.
Raunioitunut pelimaailma paljastaa, että kuvan ydinräjähdykset ovat jo
toteutuneet. Myös maskotti Vault Boy on pelaajalle tuttu esimerkiksi
käyttöliittymästä, josta pelaaja pääsee käsiksi muun muassa tietoihin
kantamistaan esineistä, tehtävistä ja pelihahmon taidoista. Indeksinä
mainos siis yhdistyy muista pelimaailmasta löytyviin merkkeihin, pystyen
näin rakentamaan niiden kanssa tarinaa.

Esteettisesti tämän mainoksen tuottamisessa, kuten muissakin
pelimaailman mainoksissa, on käytetty meidän maailmastamme tuttua
amerikkalaista 1940-luvun taidetta, vaikka kuva pelimaailman aikajanassa
on tuotettu noin vuonna 2077. Tämä esteettinen valinta, joka on läsnä
läpi pelimaailman, lienee ensimmäisiä vihjeitä pelaajalle siitä, että
sotaa edeltävä amerikkalainen ajatusmaailma oli joillain tavoin jäljessä
todellisesta maailmastamme. Kuvassa yhdistyy ristiriita turvallisuuden
etsimisen ja sen välillä, ettei ydinsodassa näemmä ole mitään pelättävää
– ainakaan turvaholvien tuleville asukkaille.

Pelimaailmasta löytyy Teknologian museo (*Museum of Technology*), johon
on rakennettu esittely elämästä Vault-Tecin turvaholvissa. Esittely
toimii myös mainoksena. Kun pelaaja saapuu tilaan, on esittely edelleen
toiminnassa. Ovi avautuu ja valot kytkeytyvät päälle automaattisesti,
nauhoitetun puheen kertoessa turvaholvien ominaisuuksista. Näyttelyn
läpi kulkevan vierailijan on mahdollista nähdä, millaisia asuinhuoneita,
keittiöitä ja viihdehuoneita holveissa on odotettavissa, ja eläminen
esitetään modernina, helppona ja puhtaana. Pelaajan poistuessa
esittelystä nauhoite toteaa olevan epätodennäköistä, että tarvetta
turvaholveille tulee, mutta jos niin käy, voi esittelyssä kävijä olla
huoleton perheensä turvallisuudesta. Vaikka esittely on kolmiulotteinen
kokemus eikä yksittäinen kuva, voi sen huomata luovan hyvin samanlaisen
mielikuvan kuin yllä mainittu Vault-Tecin mainostaulu. On hyvin
ristiriitaista, että turvaholveja mainostetaan suurella kampanjalla
samaan aikaan kun kansalaisille tässä esittelyssä kerrotaan, että
ydinsota on epätodennäköinen. Tämä ristiriita voi pelaajalle tuottaa
satiirisen kuvan Vault-Tecista ja pelimaailmasta, jossa ydinsota onkin
toteutunut ja turvaholvit osoittautuneet epäluotettaviksi turvallisuuden
suhteen.

Turvaholvien epäluotettavuus paljastuu, kun pelaaja maailmassa
vaeltaessaan törmää muihin turvaholveihin, joista löytyvillä jäljillä on
karu tarina kerrottavanaan. Holveista löytyviä muistiinpanoja ja
nauhoitteita keräilemällä ja tutkimalla pelaajalle paljastuu, ettei
holveja olekaan alun perin rakennettu turvallisuus mielessä, vaan
valtion koelaitoksiksi. Kullakin holvilla on ollut oma kokeellinen
merkityksensä, ja jokaisen niistä voisi sanoa pelin tapahtumien alkuun
mennessä epäonnistuneen. Esimerkiksi Holvi 92 oli suunnattu muusikoille,
joille soitettiin salaa kaiuttimista sivuääntä, joka altistaisi heidän
mielensä käskyille. Pelistä löytyvät tietokonepäätteet voivat kertoa
pelaajalle lisätietoa tietyn paikan historiasta: ne on jätetty
pelaajalle tulkittavaksi ja siten ovat osittain luonteeltaan indeksisiä,
vaikka viestit itsessään eivät ole indeksejä, sillä ne perustuvat
perinteiseen sanalliseen kerrontaan. Niiden lukeminen on kuitenkin usein
pelaajalle täysin vapaaehtoista. Eräs tällainen tietokonepääte löytyy
Holvi 92:sta valvojan huoneesta. Sen muistiinpanoista paljastuu, että
sivuäänikokeilulla holvin tarkoituksena oli luoda supersotilaita, joita
ei edes 20 luotia pystyisi pysäyttämään. Kokeen uhrit alkoivat kuitenkin
nopeasti menettää järkensä ja muuttuivat aggressiivisiksi. Kun pelaaja
saapuu paikalle, on holvissa edellisistä asukkaista löydettävissä vain
kamppailun jälkiä, luurankoja ja tapahtumien etenemistä kuvaavia
tallenteita. Kaatuneet huonekalut, holvin tavaroista pikaisesti
rakennetut puolustusasemat ja niiden läheisyydestä löytyvät luurangot
kertovat väkivaltaisuuksien etenemisestä ja epätoivoisesta tilanteesta.
Näiden jälkien yhdistäminen muodostaa pelaajalle tarinan siitä, mitä
Holvi 92:ssa tapahtui ja miten sen tapahtumat kytkeytyvät esimerkiksi
pelimaailman mainosjulisteisiin. Sotaa edeltävän maailman kansalaisia
huijattiin ilmeisen systemaattisesti hakeutumaan turvaholveihin, joiden
tarkoitus ei ollut antaa turvaa ydinaseilta, vaan edistää Yhdysvaltojen
sotilaallista mahtia tai tuottaa erilaisten psykologisten kokeiden
tuloksia, joihin asukkaat eivät tienneet osallistuvansa. Tietystä
tilasta löytyvien jälkien tulkitseminen ja yhdistäminen laajemmin
pelimaailman kontekstiin paljastaa, miten valheellinen ja
kansalaisistaan välinpitämätön valtionjohto *Fallout 3*:n maailmassa oli
ennen sotaa, ja miten tietämättömiä kansalaiset siitä olivat.

*Fallout 3*:n sotaa edeltävää amerikkalaista maailmankuvaa siis väritti
harhaan ja valheisiin perustuva turvallisuuden tunne ja naiivi
suhtautuminen mahdollista ydinsotaa ja sen seurauksia kohtaan, suuresti
valtion suorittaman systemaattisen manipuloinnin seurauksena. Monet
turvallisuuteen liittyvistä mainoksista ovatkin valtion
propagandajulisteita, joilla etsitään turvaholveihin tietämättömiä ja
viattomia koehenkilöitä. Turvaholveihin hyväksytyillä kansalaisilla ei
välttämättä ollut sen onnellisempaa loppua kuin niillä, jotka jäivät
niiden ulkopuolelle. Tämä karu tarina rakentuu pelaajalle yhdistämällä
indeksiset elementit muiden maailmasta tehtävien havaintojen kanssa:
esimerkiksi Vault-Tecin mainosten petollisuus paljastuu vain, koska
pelaaja tietää kokemuksesta, etteivät holvit olleet sitä, mitä
kansalaisille kerrottiin. Pelin kontekstin ulkopuolella *Fallout 3* voi
toimia kommentaarina sille, miten tärkeää on suhtautua kriittisesti
valtion ja median tuottamaan tietosisältöön, sillä onhan valta-asemassa
olevien edelleen mahdollista johtaa nyky-yhteiskunnan kansalaisia
tietoisesti harhaan, vaikka *Fallout 3*:n yhteiskunta on erityisen karu
fiktiivinen esimerkki tästä.

## Sotilaaksi, hoitajaksi, turvajoukkoihin? Sotamyönteiset propaganda-julisteet

*Fallout 3* -maailman Yhdysvallat oli jatkuvasti sotilaallisesti
aktiivinen. Tämä paljastuu viimeistään monista julisteista ja
mainostauluista, joissa pyrittiin värväämään kansalaisia erilaisiin
puolustustehtäviin tai sijoittamaan joukkovelkakirjoihin. Mainoksia
löytyy useasta paikasta sekä julisteina että suurina mainostauluina
ympäri pelin karttaa, joten niiden oli tarkoitus saavuttaa
mahdollisimman monta katsojaa. Samanlaisia julisteita oli esillä
Yhdysvalloissa todellisuudessakin 1940-luvulla, mitä pelisuunnittelijat
ovat käyttäneet hyväksi julisteiden laatimisessa. Ne seuraavat pitkälti
samoja konventioita kuin todelliset propagandajulisteet.

![Sotilas voimapanssarissa auttamassa ylös Setä Samulia]({{site.baseurl}}/2015/img/piittinen2.jpg)

Tosimaailman amerikkalaisista julisteista tuttu Setä Samuli on myös
*Fallout 3*:n julisteissa mukana. Perinteisen sotilaan sijasta Setä
Samulin seurassa ja muissa sota-aiheisissa julisteissa on kuitenkin
tehostettuun jalkaväkivarustukseen pukeutunut sotilas; pelissä
varustusta kutsutaan nimellä voimapanssari (*Power Armor*). Juliste yhdistettynä
maailmasta löytyvien muiden esineiden kanssa kertoo siitä, että
sotavarustus *Fallout*-maailmassa on teknologisesti pidemmälle
kehittynyt kuin meidän maailmassamme. Voimapanssarin lisäksi pelissä voi
esimerkiksi käyttää laser-aseita ja joitakin rakennuksia ja alueita
valvovat pitkälle kehittyneet turvarobotit. Viimeisen päälle
varustellun, voimakkaan näköiseen sotilaan sisällyttäminen kuvaan Setä
Samulin ja Yhdysvaltojen lipun kanssa liittää värväytymiseen kannustavan
julisteen *Fallout 3* -maailmaan laajemmin, eikä ole vain kopio
todellisista Setä Samuli -julisteista. Lisäksi välittyy viesti
isänmaallisuudesta ja myönteinen viesti sotilaasta toisten auttajana.

Vain fyysiseen vahvuuteen pyrkiviä ei kuitenkaan houkutella tukemaan
sotatoimia. Erityisesti naisille on suunnattu hoitotehtäviin kannustava
juliste, jossa korostetaan usein huomaamattomien sairaalatöiden
merkitystä. Listattujen töiden seasta löytyy muun muassa "alusastian
puhdistusteknikko". Töihin yritetään kannustaa julisteella, jossa
todetaan, ettei tarvitse käyttää tuliaseita ollakseen sankari.
Julisteessa hymyilee kaunis nainen, joka on pukeutunut
puna-valkoraitaiseen mekkoon ja kirkkaan punaisiin kenkiin.
Puna-valkoiset karamelliraidat ovat tietenkin nähtävissä myös
Yhdysvaltojen lipussa, joten kuva tällä tavalla jatkaa isänmaallisuuden
teemaa. Hoitajan vasemmassa kädessä on kainalosauva ja oikeassa kädessä
lautanen, jonka päällä on vesimelonin pala ja pilleripurkki, luoden
työstä helpon ja miellyttävän vaikutelman. Julisteella kuitenkin
pyrittiin Suurta Sotaa edeltävänä aikana vetoamaan niihin, joille
aseiden käyttö -- ehkä jopa sota itsessään -- oli vastenmielistä, mutta
hoitajana työskentelemällä heidätkin saataisiin epäsuorasti tukemaan
valtion sotatoimia ja sotamenestystä. Kun tämän julisteen tulkinnan
yhdistää yllä olevan kanssa, rakentuu pelaajalle kuva siitä, miten
erityyppisiä kansalaisia yritettiin houkutella tukemaan sotatoimia
luomalla ihannoitu kuva sotaan liittyvistä rooleista. Julisteiden
katsojalle lähetetyt viestit kertovat yhdessä sodan ja sotaan
osallistumisen merkityksestä ydinpommituksia edeltävässä pelimaailmassa.

Voi olla hyödyllistä mainita, miksi sotatoimien tukeminen oli tärkeää ja
ajankohtaista *Fallout*in maailmassa vuonna 2077. *Fallout*-sarjan
pelien kesken jakautuva tieto paljastaa, etteivät maailman
amerikkalaiset joutuneet kohtaamaan sodan ongelmallisuutta samalla
tavalla kuin meidän aikajanassamme, sillä kansainvälinen menestys
avaruuskilvassa ja sodissa ei antanut elintason noususta nauttiville,
hyvyyteensä uskoville amerikkalaisille syytä kyseenalaistaa sotia tai
valtionsa valintoja. *Fallout*in maailmassa Yhdysvallat oli ensimmäisenä
avaruudessa, oli voitokas Vietnamissa ja säästyi vuosisadan lopun
yhteiskunnallisilta muutoksilta; kylmä sota jatkui 2000-luvulle,
Neuvostoliitto ei koskaan hajonnut ja Kiina säilyi kommunistisena ja
Amerikan-vastaisena (November, 2013, s. 299). Amerikkalaisilla oli
edelleen selkeät viholliset, joita vastaan taistella, mikä
yhteiskunnassa oikeutti sodan tärkeyden. Pelistä löytyvät esineet ja
kuvat on suunniteltu tämä tausta mielessä ja indeksisen tarinankerronnan
strategia mahdollistaa sen, että ne yhdessä rakentavat tarinaa pelin ja
pelisarjan fiktiivisestä, historiallisesta aikajanasta.

Sota-aiheiset julisteet pelissä kertovat siitä, miten tärkeä osa Suurta
Sotaa edeltävää amerikkalaista maailmankuvaa se oli. Kansalaisia
kehotettiin osallistumaan sotatoimiin millä tahansa tavalla se oli
heille mahdollista. Keinoina tähän käytettiin sekä hymyileviä kasvoja
luomaan romantisoitua kuvaa sodasta että voimakkaan näköisiä
panssaroituja sotilaita. Julisteiden tekstit myös vetoavat kansalaisen
sankaruuden tavoitteluun tai omatuntoon. Julisteet voi hyvin tulkita
propaganda-julisteiksi, jotka pelisuunnittelija on asettanut peliin
satiirisessa merkityksessä, mutta myös merkkeinä, jotka kertovat
pelimaailman ideologiasta.

## Jokapäiväistä ydinvoimaa

1940-luvulla ja 1950-luvun alussa ydinvoima nähtiin Yhdysvalloissa
myönteisenä ja lupaavana (November, 2013, s. 303). Sittemmin mielikuva
on maailmassamme monimutkaistunut ja muuttunut kovasti, mutta *Fallout
3*:ssa vuoteen 2077 mennessä ydinvoimasta on tullut osa
arkitodellisuutta. Aseet, sotilaiden panssaroidut asut, autot, kotien
robotit ja kodinkoneet toimivat ydinvoimalla. Yksi merkittävimmistä
esimerkeistä ydinvoiman arkisuudesta on kuitenkin *Fallout 3*-maailman
suosituin virvoitusjuoma, Nuka-Cola.

![Hymyilevä nainen Nuka-tauolla]({{site.baseurl}}/2015/img/piittinen3.jpg)

Ajatus ydinvoimasta ennen Suurta Sotaa oli niin myönteinen ja arkinen
amerikkalaisille, että he mieluusti joivat eniten virvoitusjuomaa, joka
on nimetty ydinaseen mukaan. Nuka-Colan mainosjulisteissa esiintyy
atomipommi, johon hymyilevä nainen on maalannut tekstin ”Nuka Break!”,
Nuka-tauko. Hän istuu tuolilla pitäen Nuka-Cola -pulloa korkealla
esillä. Mainoksessa yhdistyy huoleton asenne sekä sotaa että ydinvoimaa
kohtaan. Meidän maailmamme näkökulmasta atomipommin sisällyttäminen
virvoitusjuoma-mainokseen olisi absurdi idea. Mainoksesta käykin ilmi
pelimaailman kontekstin poikkeaminen omastamme. Kun mainosjulisteen
yhdistää muihin maailmasta löytyviin julisteisiin liittyen
ydinpommituksilta suojaavaan Vault-Teciin ja sotatoimiin osallistumiseen
tai niiden tukemiseen, vahvistuu entisestään tarina sotamyönteisestä tai
sodan arkiseksi ilmiöksi kokevasta yhteiskunnasta. Kun tähän vielä
yhdistetään ydinvoiman jokapäiväinen käyttö kodinkoneista autoihin,
osallistuu mainos indeksisenä palasena myös kertomaan tarinaa ydinvoiman
arkisuudesta.

Pelisuunnittelun näkökulmasta voisi sanoa Nuka-Colan
intertekstuaalisuuden kautta parodioivan Coca-Colaa. Nuka-Cola on
nimensä lisäksi tyylillisesti samankaltainen esimerkiksi punavalkoisilla
tunnusväreillään. Maailmasta on löydettävissä useita Nuka-Colan
oheistuotteita, kuten Coca-Colaltakin meillä. Myös pyrkimys mainonnassa
yhdistää tuote muihin maailmassa myönteisesti nähtäviin asioihin on
yhteydessä oman maailmamme mainosstrategioihin: Nuka-Colan kohdalla
arjessa myönteisiä asioita ovat ydinvoima ja sotilaallisuus, kun taas
omassa maailmassamme Coca-Cola on ollut tunnettu muun muassa
jouluaiheisista mainoksistaan. Nuka-Colan mainos kertookin paljon siitä,
miten myönteisenä osana arkea ydinvoima ja sota nähtiin: olisi ollut
kaupallisesti kannattamaton valinta yhdistää tuote ilmiöihin, jotka
aiheuttavat pelkoa ja huolta. Nuka-Colan mainos siis sekä yhdistyy
muihin maailmasta löytyviin merkkeihin teemallisesti että
intertekstuaalisuuden kautta kertoo siitä, miten tuote on tarkoitettu
tulkittavaksi.

## Yhdysvaltojen ihanne: valkoihoinen, heteroseksuaalinen, sukupuolirooleja noudattava ydinperhe

Pelimaailman mainoksia tutkiessa nousee yksi seikka nopeasti esille:
mainoksissa on kuvattu vain valkoihoisia, nuoria ihmisiä. Ainoa poikkeus
ovat sota-aiheiset julisteet, joissa kiinalaiset kuvataan vihollisina.
*Fallout 3*:n raunioista löytyvä etnisesti kirjava joukko selviytyjiä
kuitenkin paljastaa, ettei Yhdysvallat ole ollut pelimaailmassa
etnisesti valkoihoinen ennen ydinsotaa. Vain valkoihoisten
amerikkalaisten sisällyttäminen mainoksiin kertoo siis siitä, että
maailma oli systemaattisesti rasistinen, että valkoihoisuus oli ihanne,
ja että mainostettavat asiat oli suunnattu etuasiassa valkoihoisille.
Ydinsodan tuhoamissa raunioissa etnisyydellä tai ihonvärillä ei vaikuta
enää olevan merkitystä – maailman piti kirjaimellisesti tuhoutua, että
rasistinen järjestelmä menetti valtansa jokapäiväisessä elämässä.
*Fallout 3*:n voisi tästä näkökulmasta katsoa parodioivan tai
kommentoivan kriittisesti edelleen vahvasti valkoihoisia suosivaa
amerikkalaista mediaa ja elokuvatuotantoa, mikä ei vastaa todellisuutta
siitä, miten etnisesti monipuolinen Yhdysvaltojen kansa on.

Esimerkkinä heteroseksuaalisen ydinperheen ihannoidusta asemasta on
keilailuhallin mainos. Mainoksen teksti muistuttaa, että keskiviikkoilta
on tarkoitettu perheelle, ja kuvasta löytyvät iloisesti hymyilevät isä,
äiti, poika ja tytär keilaamassa. Mainoksessa on kuvattu sellainen
perhe, johon mainoksen katsojan pelimaailmassa oletetaan eniten
samaistuvan ja siten inspiroituvan lähtemään keilaamaan, jotta perhe
voisi kuvan henkilöiden tapaan pitää hauskaa yhdessä. Keilailuhallilla
ei ole esimerkiksi mainoksia, joissa kehotetaan ystävien kanssa
lähtemään keilaamaan, eikä tällaisia mainoksia ole muillakaan
pelimaailman yrittäjillä. Perheellisyyden voisi sanoa olleen merkittävä
osa maailmankuvaa ihanteena ennen ydinpommien putoamista, ja perheellä
tarkoitettiin nimenomaan heteroseksuaalista ydinperhettä. Myöskään
isovanhempia ei ole näkyvillä mainoksissa, vaan niissä keskitytään
edelleen sukua jatkavaan ikäluokkaan ja lapsiin.

Ylempänä mainittu Teknologian museosta löytyvä Vault-Tec
-esittelykierros perustuu myös perheellisyyteen, heteronormatiivisuuteen
ja perinteisiin sukupuolirooleihin. Turvaholvin esittelyssä mainostetaan
sitä, miten esimerkiksi siivous on automatisoitu ja helpottaa
lapsiperheiden elämää, ja miten äidit tulevat pitämään turvaholvien
edistyneestä keittiövarustuksesta. Esittelyn loppupuolella korostetaan
sitä, että turvaholvissa kuulijan perhe voisi maailman tuhouduttua olla
huoletta turvassa -- ei ystävät tai naapurit. Esittely kertoo siitä, mitä
oletuksia esittelyn suunnittelija pelimaailmassa on tehnyt sitä
katsomaan tulevista vierailijoista ja siitä, mikä heidän arkielämässään
on tärkeää. Vierailijoiden oletetaan olevan perheellisiä ja äitien
perinteisesti huolehtivan siivoamisesta ja ruoanlaittamisesta. Nämä
oletukset kertovat siitä, millainen rooli perheellä ja sen jäsenillä oli
kansalaisten maailmankuvassa ja millaista perhettä ihannoitiin *Fallout
3*:n maailmassa. Ihanteet kytkeytyvät samaan nuorten aikuisten tai
keski-ikäisten luokkaan, joille myös sota-aiheiset julisteet ja
turvaholvien mainokset on etusijassa suunnattu sen perusteella, keitä
julisteissa esitetään. Näin myös perhekeskeiset mainokset kytkeytyvät
laajemmin pelimaailman tarinaan jatkamalla samojen ihanteiden
esittämistä.

## Yhteenvetoa maailmankuvasta ja sen tulkinnasta

*Fallout 3* -pelin maailman tuhoa edeltävä amerikkalainen maailmankuva
vaikuttaa monella tavalla vanhanaikaiselta modernille, teknologisesti ja
yhteiskunnallisesti kehittyneestä maasta kotoisin olevalle pelaajalle,
vaikka tuho tapahtui ajallisesti tulevaisuudessamme, vuonna 2077. Voi
sanoa, että *Fallout 3* sijoittuu meille samalla menneisyyteen että
tulevaisuuteen. Tulkinnat pelistä ovat mahdollisia muun muassa
indeksisen tarinankerronnan käsitteen kautta, sillä kukin pelistä
löytyvä jälki muihin pelistä löytyviin jälkiin liitettynä rakentaa
tarinaa *Fallout 3*:n maailmantuhoa edeltävän yhteiskunnan ajattelusta.
Perinteiset käsitykset perheen arvosta, perhe- ja sukupuolirooleista
ovat raunioista löytyvissä jäljissä läsnä, kuten myös valkoihoisten
etuoikeutettu asema amerikkalaisessa yhteiskunnassa. Yhdysvaltojen
jatkuva kylmä sota muiden suurvaltojen kanssa -- Kiina ja Neuvostoliitto
-- merkitsi sitä, että kansalaiset yhteisen vihollisen takia uskoivat
omaan hyvyyteensä ja velvollisuuteensa amerikkalaisina puolustaa
maatansa kommunismilta, mikä näkyy sota-aiheisten julisteiden
moninaisuudessa. Sotatoimiin osallistuminen oli sankarillista, tai näin
ainakin propagandajulisteet väittävät. Ydinvoima hyväksyttiin osana
arkea niin pitkälti, ettei Nuka-Colan kaltaiseen virvoitusjuomaan
liitetty epätoivottavia assosiaatioita. Suurta Sotaa ennen kansalaiset
vaikuttivat viettävän laajalti huoletonta ja mukavaa elämää siitä
huolimatta, että samaan aikaan rakennettiin turvaholveja jollain tasolla
siinä tiedossa, että ydinsota oli paitsi mahdollinen, myös suurella
varmuudella tulossa. Laajan mainoskampanjan vuoksi on mahdollista, että
turvaholviin ei hakeuduttu vain turvallisuuden vuoksi, vaan myös siksi,
että se oli trendikästä. Turvaholveja ei kuitenkaan rakennutettu
turvallisuus mielessä, vaan koelaitoksiksi, ja kansalaisten
tietämättömyys kertoo valtion tavasta pitää salaisuuksia
kansalaisiltaan. Valtion suorittama systemaattinen propagandamainostus
vaikutti toimivan tehokkaasti ajan amerikkalaiseen maailmankuvaan:
siihen, mitä koettiin ihanteellisena, ja miten amerikkalaiset elivät
elämäänsä. Yllä olevat tulkinnat ovat mahdollisia juuri jälkiä
tulkitsemalla ja yhdistelemällä sekä muiden jälkien että pelimaailmassa
muuten ilmenevän tiedon kanssa.

Pelisuunnittelun tasolla käy ilmi, miten pelaajan oletettua tietämystä
Yhdysvaltojen historiasta on käytetty luomaan peliin satiirinen
tunnelma, ja siten intertekstuaalisuus nousee merkittäväksi pelin
julisteiden ja esineiden tulkinnassa. Nykypäivän pelaajalle, erityisesti
länsimaista kotoisin olevalle, pelissä ilmenevät maailman tuhoa
edeltävät asenteet sotaa ja ydinvoimaa kohtaan vaikuttavat naiiveilta,
mikä antaa satiirisen sävyn pelimaailmalle. Satiirin kautta on kuitenkin
mahdollista myös kommentoida oman maailmamme menneisyyttä tai nykyaikaa,
ja siten tarinallisten elementtien tulkinnalla voi olla yleisempääkin
merkitystä. Esimerkiksi Grey (2009, s. 5) mainitsee analyysissaan
*Fallout 3*:sta, että pelit, kuten muu narratiivinen media, kykenevät
tarjoamaan visioita mahdollisista maailmoista joita kohti voimme pyrkiä,
tai joita voimme pyrkiä välttämään. *Fallout 3* hyvin konkreettisesti
tarjoaa vision maailmasta, jollainen voisi olla mahdollinen joidenkin
historiallisten muutosten kautta. Grey (2009, s. 5) argumentoi, että
pelit voivat antaa pelaajalle työkaluja manipuloiduksi tulemista vastaan
sekä pelimaailmassa että sen ulkopuolella. Tämä vaatii pelaajalta
suuntautumista ainakin yksityiskohtien huomaamiseen, mutta *Fallout
3*:ssa käytetty intertekstuaalisuus johtaa siihen, että pelistä löytyvät
jäänteet voi nähdä samalla sekä vieraana että tuttuna, mikä tekee
maailmojen vertaamisen keskenään lähes luonnolliseksi. Vertaaminen taas
tarjoaa keinon alkaa tunnistaa oman maailmamme epäkohtia. Pelimaailman
tulkitseminen voi siis edistää yleisemmin kriittistä tai filosofista
ajattelua, mikä tässäkin esseessä tulee esille esimerkiksi
mainosjulisteiden analyysin kautta. Pelaaja, joka pysähtyy pohtimaan,
miksi tietty pelimaailman mainosjuliste on kuvattu tietyllä tavalla,
saattaa samantyyppisen todellisen mainoksen nähdessään alkaa pohtia
samanlaisia asioita omassa kulttuurisessa ja historiallisessa
kontekstissaan. Todellisuudessa tällaista analyysia tehdään esimerkiksi
mediatutkimuksessa, ja on mielenkiintoista, että pelisuunnittelija voisi
käyttää mediatutkimuksen esittämiä kysymyksiä pohjana fiktiivisen
pelimaailman sisällön suunnittelemiseen luodakseen sen yhteisöstä
tietynlaisen mielikuvan pelaajalle.

Analysoimalla, millaista maailmankuvaa pelimaailman esineet, kuvat ja
tallenteet edustavat on siis mahdollista paitsi rakentaa tarinaa sen
aiemmista tapahtumista ja historiasta, myös tarkastella pelisuunnittelun
strategioita ja miten ne kytkeytyvät pelimaailman ulkopuoliseen
kontekstiin ja kulttuuriin. Pelimaailma voi kertoa oman tarinansa ja
kertoa vaihtoehtoisesta aikajanasta, mutta se ei ole irrallinen niin
sanotusta todellisuudesta, sillä pelimaailman luomisessa käytetään
hyväksi pelaajalle oletetusti tuttuja konventioita ja viittauksia,
joiden avulla maailman ja sen esineiden tulkinta mahdollistuu ja
rikastuu.

## Lähteet

### Tekstit

Cutterham, T. (2013). Irony and American Historical Consciousness in
Fallout 3. Teoksessa M. Kapell & A. B. R. Elliott (Eds.) *Playing with
the Past: Digital Games and the Simulation of History*. New York:
Bloomsbury USA, 313-326.

Fernández-Vara, C. (2011). Game Spaces Speak Volumes: Indexical Storytelling. In *DiGRA 2011: Think Design Play*, Utrecht: Utrecht School of the Arts.

Grey, S. (2009). Dissonance and Dystopia: Fallout 3 and Philosophy Amidst
the Ashes. *The Philosophy of Computer Games Conference*. Department of
Philosophy, Classics, History of Art and Ideas, University of Oslo.

Kücklich, J. (2006). Literary theory and digital games. Teoksessa J. Bryce
& J. Rutter (Eds.) *Understanding Digital Games*. London: SAGE
Publications Ltd, 95-111.

November, J. A. (2013). Fallout and Yesterday's Impossible Tomorrow.
Teoksessa M. Kapell & A. B. R. Elliott (Eds.) *Playing with the Past:
Digital Games and the Simulation of History*. New York: Bloomsbury,
297-312.

SAGE, P.L., Lister, M. & Wells, L. (2004). Seeing Beyond Belief: Cultural
Studies as an Approach to Analysing the Visual. *The Handbook of Visual
Analysis*. SAGE Publications Ltd.

### Pelit

Bethesda Game Studios. 2008. *Fallout 3*. Yhdysvallat: Bethesda
Softworks.
