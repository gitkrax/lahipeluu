---
title: "The Vanishing of Ethan Carter ja epäluonnollinen narratologia"
author: Katariina Pesonen
contributor: Jonne Arjoranta
copyright: |
  © Tekstien kirjoittajat & Jyväskylän yliopisto, Taiteiden ja kulttuurin tutkimuksen laitos. Tämä teos on lisensoitu <a rel="license" href="http://creativecommons.org/licenses/by-nc-nd/4.0/">Creative Commons Nimeä-EiKaupallinen-EiMuutoksia 4.0 Kansainvälinen -lisenssillä</a>. <br />
---

Kun ensimmäisen kerran pelasin videopeliä *The Vanishing of Ethan
Carter* (The Astronauts, 2014), minut valtasi moneen kertaan
kummastuksen ja ihmetyksen tunne, jota en ole usein digitaalisten pelien
parissa kokenut. Jossain määrin samaan tapaan yritin järjellistää
kohtaamiani outoja tapahtumia pelatessani *Stanley Parablea* (Galactic
Cafe, 2013), ja koin yhtä lailla kunnioittavaa ihmetystä kulkiessani
*Journeyn* (Thatgamecompany, 2012) uskomattomissa maisemissa. *The
Vanishing of Ethan Carter* on sävyltään selvästi näitä pelejä synkempi.
Siinä pelaajan tavoitteena on selvittää, mitä hylätyn oloisessa Red
Creek Valleyn kylässä on tapahtunut. Pelaaja ohjaa yliluonnollisia
kykyjä omaavaa etsivää Paul Prosperoa, joka saapuu tutkimaan kylän
tapahtumia ja etsimään Ethania. Makaaberista kuvastosta ja
mysteeriromaaneista innoitusta ammentava *The Vanishing of Ethan Carter*
on peli, jossa kylästä löytyvät perheenjäsenten ruumiit, esineet,
lehtileikkeet ja Ethanin kirjoittamat tarinat punoutuvat mysteeriksi,
joka pelaajan on ratkaistava.

![Avaruusalus ilmestyy maan sisältä pelissä The Vanishing of Ethan Carter (Astronauts, 2014)]({{site.baseurl}}/lahipeluu-2015/img/pesonen1.jpg)

Omalla kohdallani hämmästyksen tunne ei kuitenkaan syntynyt siitä, että
etsivä Prosperolla on yliluonnollisia kykyjä, joiden avulla hän ratkoo
murhia. Pelissä Ethanin veli, setä, isä, äiti ja isoisä löytyvät
kuolleina, ja Prospero pystyy kyvyillään esimerkiksi paikantamaan
murha-aseet ja näkemään perheenjäsenten kuolemiin johtaneet tapahtumat.
Tämä kaikki tuntui paranormaalin mysteeripelin kontekstissa
järkeenkäyvältä. Peliä pelatessa oudolta alkoi tuntua se, että pelissä
on elementtejä, jotka rikkovat sen esittämän yliluonnollisen maailman
sisäisen logiikan, eivätkä liity murhien ratkomiseen. Yhtenä esimerkkinä
pelissä tulee vastaan metsässä metallinen tolppa, jossa hohtaa neljä
valoa. Tolpan valoja oikeassa järjestyksessä painamalla pelimaailmasta
repeää ikkuna toiseen, täsmälleen samannäköiseen metsään, jossa
pelaajahahmon edessä on astronautti. Astronautti ryntää metsään, ja
pelaajana lähes vaistomaisesti lähtee seuraamaan astronauttia. Aina, kun
pelaajan ohjaama hahmo pääsee astronautin lähelle, se katoaa ja ilmestyy
toiseen paikkaan, jonne taas pelaajan on tarkoitus pyrkiä. Astronautti
johdattaa pelaajan metsästä läheiselle aukiolle, jossa maan sisältä
rysähtää esille avaruusalus (Kuva 1). Aluksen alla hohtaa vetosäde, ja
kun pelaajahahmo osuu siihen, kaikki muuttuu valkoiseksi ja pelaajahahmo
ilmaantuu aluksen sisälle. Ikkunoista pelaaja voi seurata, kuinka alus
on yhtäkkiä pilvien yläpuolella, sitten avaruudessa. Avaruusaluksen
sisältä löytyy lapsen käsialalla kirjoitettu tarina nimeltä *Fangs*, ja
sen luettuaan pelaaja kuulee keskustelun, jossa Ethanin veli Travis
naureskelee Ethanin kirjoitusharrastukselle. Tämän jälkeen pelissä
palataan takaisin pelin ”normaaliin” maailmaan, metsän aukiolle. Tämä
maailma on kuitenkin nyt muuttunut: avaruusaluksen sijaan aukiolla on
puista ja laudoista rakennettu maja, jonka lattialla on scifi-lehti ja
äsken luettu *Fangs*-tarina (Kuva 2).

![Avaruuslennon jälkeen aukealla on avaruusalusta muistuttava maja (Astronauts, 2014)]({{site.baseurl}}/lahipeluu-2015/img/pesonen2.jpg)

Edellä kuvatussa jaksossa pelaaja kohtaa monta asiaa, jotka voivat
tuntua oudoilta ja hämmentäviltä: liikennevaloja muistuttava tolppa
metsässä, siirtymä toiseen todellisuuteen, toistuvasti pelaajan silmien
edestä katoava ja uudelleen lähistölle ilmestyvä astronautti sekä matka
avaruusaluksessa. Lopuksi realistiselta tuntuva tavanomainen esine,
paperille raapustettu *Fangs*-tarina, vie pelaajan pois tuosta
mielikuvitukselliselta ja kummalta tuntuneesta maailmasta, jossa
avaruuslento ja astronautin kaukosiirtyminen ovat mahdollisia. Mitä
tässä pelin kohdassa tapahtuu ja miksi se tuntuu niin kummalta?
Millaisia selityksiä kohtaamalleen outoudelle voi antaa?

## Epäluonnollinen narratologia

Yksi tapa kartoittaa *The Vanishing of Ethan Carter* -pelin outoutta on
analysoida sitä epäluonnollisen narratologian avulla. Epäluonnollisilla
narratiiveilla tarkoitetaan sellaisia fiktiivisiä kertomuksia, jotka
uhmaavat fysiikan tai logiikan rajoja esittämällä todellisessa
maailmassa mahdottomia tilanteita, kertojia, tapahtumia,
temporaalisuuksia tai paikkoja. Epäluonnollisuutta katsotaan siis
suhteessa meidän todelliseen maailmaamme: kertomus luokitellaan
epäluonnolliseksi, mikäli se sisältää jotain sellaista, joka ei
todellisessa maailmassa ole mahdollista. Epäluonnolliset kertomukset
ovat kuitenkin harvoin kokonaan epäluonnollisia; sen sijaan ne usein
sisältävät todelliseen maailmaan nähden luonnollisia elementtejä, joihin
sekoittuu epäluonnollisia aineksia. Epäluonnollisen narratologian
muotoja ovat esimerkiksi kertomuksen ajan eteneminen takaperin,
sinä-muotoinen kerronta tai se, että kertojana toimii jokin muu kuin
ihminen – esimerkiksi eläin, puu, kuollut henkilö tai vauva, jolla ei
ole aivoja. (Alber, 2014.) Digitaalisten pelien analyysissa
epäluonnollista narratologiaa on hyödyntänyt muun muassa Astrid Ensslin
(2015), joka tutkii epäluonnollisia elementtejä peleissä *The Path*
(Tale of Tales, 2009), *Braid* (Blow, 2009) ja *The Stanley Parable*.

Kun pohditaan, mikä on oikeastaan fiktiossa epäluonnollista, on syytä
huomioida, että monet yliluonnolliset tai tähän maailmaan kuulumattomat
asiat ovat fiktiossa kuitenkin jo muuttuneet yleisiksi käytännöiksi,
eivätkä siksi tunnu lukijalle välttämättä vierailta tai kummallisilta.
Esimerkiksi puhuvat eläimet ovat normaaleja sadun kontekstissa tai
kaikkitietävä kertoja on kirjallisuudessa niin tuttu, ettei nykypäivän
lukija enää hämmenny, vaikka kertoja tietääkin fiktiossa useiden eri
ihmisten ajatukset. (Alber, 2014.) Myös videopelien kontekstissa on
syntynyt ”epäluonnollisia” konventioita, jotka kokenut pelaaja tuntee.
Yksi tällainen konventio on esimerkiksi useissa videopeleissä toistuva
pelaajahahmojen kuoleminen ja henkiin herääminen: mikäli pelaajahahmo
kuolee esimerkiksi taistelussa tai epäonnistuessaan hypyssä kuilun yli,
peli palaa ajassa hieman takaisinpäin, hahmo on jälleen elossa ja samaa
toimintoa voi yrittää uudestaan. Vaikka tällainen tapahtumasarja on
vastoin todellisen maailman lakeja, se ei herätä videopelissä outouden
tunnetta. Vastaavia ”kummallisuuksia” ovat esimerkiksi se, että hahmo
saattaa pystyä hyppäämään suoraan ylöspäin ilmaan kolme kertaa oman
kokonsa verran tai juoksemaan loputtomasti väsymättä, mutta näitäkin
pidetään useissa videopeleissä normaaleina ja vakiintuneina toimintoina.
Epäluonnollisen narratologian tutkimuksen ja kiinnostuksen kohteena ovat
sen sijaan nimenomaan sellaiset fyysiset, loogiset ja epistemologiset
mahdottomuudet, jotka *eivät ole* vielä muuttuneet tavanomaisiksi
(Alber, 2014). Tällaisten mahdottomuuksien tulkitsemiseen lukijalla, tai
videopelien kontekstissa pelaajalla, ei ole valmista kognitiivista
kehystä, jolloin ne tuntuvat vieraannuttavilta ja oudoilta.

Epäluonnollinen narratologia on kehittynyt avuksi sellaisten tekstien
lukemiseen ja ymmärtämiseen, joiden tulkintaan niin sanottu luonnollinen
narratologia ei anna välineitä. Luonnollinen narratologia esittää, että
lukiessaan tekstiä kertomuksena lukija pyrkii automaattisesti
luonnollistamaan sen (*process of naturalization*) eli poistamaan tai
selittämään havaitsemiaan epäkohtia ”luomalla kattavia tulkintamalleja,
jotka neutralisoivat ristiriidan ja antavat sille selityksen”
(Fludernik, 2010, s. 23). Ymmärtäminen nojaisi täten aina siihen, että
luettaessa teksti yhdistetään meille tuttuun maailmaan. Epäluonnollisen
narratologian näkemykset tekstin lukemisesta kehittyivät selittämään
lukijan suhtautumista nimenomaan sellaisiin teksteihin, jotka
radikaalissa outoudessaan vastustavat luonnollistavaa lukutapaa. Jan
Alber (2009, 80–93) esittää viisi lukemisen strategiaa, joiden avulla
voidaan ymmärtää tällaisten tekstien lukemisen ja ymmärtämisen
prosessia. Näiden strategioiden heikkous on kuitenkin siinä, että ne
sisältävät edelleen oletuksen siitä, että lukija haluaa jollain tavoin
järjellistää kohtaamansa oudot asiat ymmärrettäviksi ja
merkityksellisiksi. Voiko yhtä hyvin olla, ettei lukija haluakaan
selittää kaikkea, vaan tyytyy ottamaan vastaan sellaisenaan oudon,
kummallisen ja vieraannuttavan ilman sen kummempaa
tulkintaa?[^1] Alberin lukemisen strategiat soveltuvat *The
Vanishing of Ethan Carterin* kohdalla sen spekulointiin, mitä pelaaja
mahdollisesti ajattelee kohdatessaan pelissä kummallisia asioita. On
kuitenkin otettava huomioon, että jokainen pelaaja tekee tulkintoja
yksilöllisesti, eikä pelaajaa tulkitsijana tule redusoida pelkäksi
järkeilykoneeksi, joka ensisijaisesti pyrkisi löytämään loogisen
selityksen kaikelle kohtaamalleen. *The Vanishing of Ethan Carterin*
kohdalla on hyvinkin mahdollista, että pelin sisältämät monet
yksityiskohdat esimerkiksi kiinnostavat toisia pelaajia enemmän kuin
toisia, jolloin jokainen pelaaja ei edes kiinnitä huomiota samoihin
epäluonnollisuuksiin, saati lähde analysoimaan niitä kovin syvällisesti.
Luultavasti useimmat pelaajat kuitenkin yrittävät jollain tavalla
ymmärtää ja tulkita pelin tapahtumia, koska olettavat kohtaamiensa
asioiden olevan merkityksellisiä.

Epäluonnollinen narratologia ei analyysin lähtökohtana ole ongelmaton.
Epäluonnollisen narratologian tutkimusta on kritisoitu siitä, että se
keskittyy usein postmoderneihin ääritapauksiin, jotka ovat
mahdollisimman vieraannuttavia. Toisaalta on vaarana, että nojattaessa
puolestaan kognitiiviseen narratologiaan tulkinta saatetaan jättää
tekstien kohdalla puolitiehen yksinkertaistamalla lukemisen akti ”tolkun
saamiseksi” (*make sense of narrative*): tekstin lukeminen nähdään
kirjallisena evoluutiona, jossa teksti haastaa lukijan kognitiivisia
kehyksiä ja lukija luo tarpeen mukaan uusia. Tällöin epäluonnollisten
kohtien tulkinnallinen monimuotoisuus ei useinkaan pääse esille. Osa
epäluonnollisuuksista saatetaan esimerkiksi sysätä sivuun
epärelevantteina, koska ne kategorisoidaan jo riittävän
’luonnollisiksi’, jolloin ne eivät enää herätä vieraantumisen tunteita.
(Mäkelä, 2011, s. 34–45.) Teoria siitä, että lukijan (tai pelaajan)
kohtaamat epäluonnollisuudet voitaisiin jakaa kahteen kategoriaan sen
mukaan, ovatko ne jo muuttuneet tavanomaisiksi vai eivät, on
haasteellinen kategorisoinnin rajanvedon vuoksi: mitkä seikat ovat
kellekin lukijalle tuttuja ja mitkä vieraita? Mitä kukin pelaaja pitää
luonnollisena ja mitä epäluonnollisena?

## Outous The Vanishing of Ethan Carterissa

*The Vanishing of Ethan Carter* -peli ei ole ääritapaus, joka olisi
erityisen vieraannuttava tai sen esittämä maailma meidän maailmaamme
verrattuna lähes käsittämätön. Se lukeutuu jonkinlaisiin rajatapauksiin,
joissa pelaaja kohtaa outoja ja hyvinkin hämmentäviä asioita, mutta
pystyy kuitenkin ymmärtämään, tulkitsemaan ja antamaan niille
merkityksiä. Pelin lopussa näytetään, kuinka nuori poika, Ethan,
nukahtaa uneen ja annetaan ymmärtää pelaajahahmo Prosperon ja kaiken
pelaajan kokeman olleen Ethanin mielikuvitusta ja unta. Tämä tarjoaa
tulkinnan avaimia pelissä aiemmin kohdattujen outouksien selittämiseen,
jolloin outous on ikään kuin mahdollista selittää luonnolliseksi.
Helppo, mutta jokseenkin epätyydyttävä vastaus pelin kaikkien outouksien
selittämiseen olisikin kliseinen ”se oli vain unta”, mutta pelin
epäluonnollisten ainesten analyysi tarjoaa myös syvempiä merkityksiä.

*The Vanishing of Ethan Carter* -pelin kohdalla tarkastelen pelin
sisältämiä outoja ja vieraannuttavia elementtejä vasten pelin sisäisen
maailman asettamia odotuksia. En takerru analyysissani siihen, mitkä
kaikki asiat pelissä ovat todelliseen maailmaan verrattuna
epärealistisia, vaan pyrin hahmottamaan, mitkä seikat tuntuvat peliä
pelatessa oudoilta ja vieraannuttavilta. Pohdin, miten niin sanottu
keskivertopelaaja, joka pelaa peliä ensimmäistä kertaa, voi käsitellä ja
ymmärtää kohtaamiansa outoja asioita pelin edetessä. Lisäksi esitän,
minkälaisen tulkinnan pelille ja sen epäluonnollisuuksille voi antaa
sitten, kun on pelannut pelin loppuun ja tuntee sen kokonaisuutena.
Vaikka peli tarjoaakin luonnollistavan selityksen, että kaikki
tapahtunut on Ethanin unta, sen oivaltamiseen asti pelaajan kohtaamat
outoudet – kuten alussa mainitsemani astronautti ja maan sisältä esiin
syöksähtävä avaruusalus – tuntuvat pelimaailman kontekstissa
luonnottomilta ja sinne kuulumattomilta.

Analyysissa huomioitavaa on se, että joistain pelin elementeistä on
vaikea sanoa, ovatko ne epäluonnollisia vai eivät. Esimerkiksi
pelaajahahmo Prosperon monologimuotoinen kerronta tuntuu sopivan
mysteeripelin kontekstiin, sillä se on dekkarityylisistä elokuvista
tuttu, eikä ensimmäisen persoonan sisäinen monologi ole
videopeleissäkään uusi asia: sitä hyödyntävät muun muassa – niin ikään
dekkarisävyiset – *Max Payne* (Remedy Entertainment, 2001), *Heavy Rain*
(Quantic Dream, 2010) ja *Bioshock Infinite* (Irrational Games, 2013).
Sisäistä monologia voidaan käyttää videopeleissä narratiivisena keinona,
jolla rakennetaan ja syvennetään kuvaa pelaajahahmosta. Se ei ole
yksinomaan jännittävien tai dekkarityylisten videopelien hyödyntämä
keino, vaikka esiintyykin monissa sen genren peleissä, vaan uusista
videopeleistä esimerkiksi interaktiivinen draamaseikkailu *Life Is
Strange* (Dontnod Entertainment, 2015) nojaa vahvasti lähes jatkuvaan
sisäiseen monologiin. *The Vanishing of Ethan Carterissa* tuntuu
kuitenkin oudolta monologin irrallisuus ja ajoitus: Prosperon monologi
esitetään pelaajalle katkelmissa silloin, kun pelaaja tutkii maailmaa ja
kävelee murhapaikkojen välillä. Sävyltään monologit ovat mahtipontisia,
salaperäisiä ja kirjakielisiä, mikä voi saada ne tuntumaan hahmon
ajatusäänenä luonnottomilta. Tulkittaessa peliä kokonaisuutena Prosperon
sisäisen monologin epäluonnollisuuden voi nähdä tukevan sitä, että
Prospero on nuoren pojan, Ethanin, suunnitteleman jännitystarinan hahmo
– siksi hän puhuukin kuin äärimmilleen viety stereotyyppi mysteeri- ja
dekkarikirjojen kertojista. Yksittäinen elementti voi siis olla jossain
määrin sekä luonnollinen että luonnoton, ja riippuu pelaajasta, mitä hän
pitää *The Vanishing of Ethan Carterin* kohdalla epäluonnollisena.

## Mitkä asiat tuntuvat oudoilta?

*The Vanishing of Ethan Carter* -pelissä epäluonnolliset asiat toimivat
pelimaailmaan ripoteltuina vihjeinä pelaajalle siitä, että pelaajan
kokema tarina ei ole tosi, vaan osa Ethanin mielikuvitusta. Vihjeiden
tarkoitus on, että pelin loppuratkaisu, jossa osoitetaan kaiken olleen
Ethanin unta ja tarinoita, ei tunnu halvalta tempulta, jossa kaikki
kääntyy äkkiseltään päälaelleen. Pelaajalle annetaan outojen asioiden
muodossa vihjeitä siitä, että hän on itse asiassa seikkailemassa
unimaailmassa, jossa Ethanin muistikuvat perheestä ja perhe-elämästä
sekoittuvat mielikuvituksellisiin ja yliluonnollisiin elementteihin.

Selvimmin epäluonnollisia pelissä ovat kohdat, joissa siirrytään jollain
lailla rinnakkaiseen todellisuuden tasoon, kuten alussa esitetyssä
esimerkissä, jossa rinnakkaisessa maailmassa kohdataan astronautti ja
lennetään avaruusaluksella. Tällaisia kohtia on yhteensä viisi, ja niitä
voi kuvata avainsanoilla *ansat, avaruusalus, portaalitalo, noidan
metsä* ja *zombiluolasto*. Jokainen näistä jaksoista on jollain tavalla
yhdistynyt pelin normaaliin maailmaan siten, että pelaaja ei välttämättä
edes huomaa siirtyvänsä toiseen maailmaan. Esimerkiksi zombiluolastoon
päädytään siten, että pelaaja etenee murhia ratkoessaan kaivoksiin,
jossa riittävän syvälle käveltäessä vastaan tulee kyltti, joka varoittaa
menemästä eteenpäin: “If this warning stands, walk no futher. If this
warning stands, our ritual failed. If this warning stands, the sea-thing
gate remains sealed.” Tämän varoituksen jälkeen edessä on luolasto,
jossa vaeltelee lyhty kädessään zombi; pelaaja siis kävelee ilman
minkäänlaista portaalia tai visuaalisesti esitettyä siirtymää
normaalista pelimaailmasta toiseen maailmaan, jossa yliluonnollinen
zombi on mahdollinen. Luolastosta löytyy lukittu merihirviön portti,
jonka pelaaja voi arvoituksen ratkaistuaan avata, ja silloin luolasto
täyttyy vedellä. Pelaajahahmo päätyy veden alle paikkaan, jossa
merihirviön lonkerot heiluvat pelaajan näkökentässä. Todennäköisesti
zombi, merihirviön portti, vedenalainen maailma ja merihirviön lonkerot
tuntuvat kaikki pelaajasta oudoilta ja epäluonnollisilta suhteessa pelin
normaaliin maailmaan, ja outouden tunnetta vahvistaa nimenomaan se, että
luolasto vaikuttaa olevan fyysisesti osa samaa maailmaa, jossa pelaaja
ratkoo murhia.

Siirtymä takaisin normaaliin pelimaailmaan tehdään joka kerta samalla
tavalla: pelaaja löytää jokaisen epäluonnollisen jakson lopusta Ethanin
kirjoittaman tarinan, joka on raapustettu paperille. Esimerkiksi
zombiluolaston lopusta löytyy tarina nimeltä *The curse of the
sea-thing*. Pelaajan klikattua tarinan jälkeen ”Accept” paperi leijuu
pimeyteen, ja ruudun ollessa mustana kuuluu dialogi Ethanin ja yhden
hänen perheenjäsenensä välillä. Tämän jälkeen ollaan takaisin
normaalissa maailmassa, joka on muuttunut: portti toiseen maailmaan on
kadonnut, ja sen tilalla on realistiseen maailmaan sopiva vastine.
Esimerkiksi zombiluolaston varoituskyltin sijaan käytävä on teljetty
metallisella portilla, ja sen luona on Ethanin isän, Dalen, tavaroita.
Joka kerta yhtä selkeästi tapahtuva siirtymä takaisin pelin normaaliin
maailmaan viestii pelaajalle siitä, että hän on käynyt jossain toisessa
rinnakkaisessa maailmassa, vaikka ei olisikaan huomannut menneensä
sinne.

Näiden epäluonnollisten jaksojen lisäksi myös pelin normaali maailma on
itsessään vieraannuttava ja ristiriitainen. Koko pelin ajan
visuaalisuutta hallitsee pelimaailman pysähtyneisyys. Kaikki
pelimaailman kellot juna-asemalla, kirkon tornissa ja padon luona
olevassa rakennuksessa ovat jähmettyneet kellonaikaan neljä minuuttia
yli seitsemän. Normaalissa maailmassa pelaaja ei kohtaa elollisia
olentoja, kuten ihmisiä tai eläimiä; mikään ei liiku eikä pelimaailmassa
tapahdu mitään. Peli tuntuu kävelyltä läpi jähmettyneen maailman,
pysähtyneen hetken, ja se osaltaan luo peliin kummallisuuden tunnun.
Lisäksi tuntuu oudolta, että esimerkiksi talot ovat täysin
asuinkelvottomiksi ränsistyneitä, pimeitä ja likaisia autiotaloja. Miksi
perheen kotitalo on tuollaisessa kunnossa? Missä perhe oikein asuu? Myös
umpeen kasvanut juna-asema ja lahonnut junaradan silta antavat
vaikutelman, että kyseessä on jo kauan sitten autioitunut kylä. Paikan
huonoon kuntoon viitataan yhdessä Prosperon monologeista, jossa hän
toteaa:

> No trains had been through here for a long time. That was part of a
pattern. Large pieces of this country were thrown away, doomed to
become, and then remain, the worst versions of themselves. Beneath all
that rot, dark things grow.

Prospero siis pitää paikan autiutta normaalina ja selittää sen
monologissaan pelaajalle normaaliksi – melkein kuin pyytäen, ettei
pelaaja kiinnittäisi siihen juurikaan huomiota. Ristiriitaisesti
pelaajan löytämät ruumiit ja niiden tuore veri kuitenkin viittaavat
siihen, että juuri äskettäin paikalla on ollut ihmisiä ja tapahtunut
murhia. Prosperon sisäinen monologi ja sinisävyiset näyt, joissa
pelaajalle näytetään perheenjäsenten kuolemat ja niiden yhteydessä
olevat perheenjäsenten väliset keskustelut, viittaavat siihen, että
henkilöt asuvat edelleen kylässä. Ne myös luovat jonkinlaisen kiireen
tunnun, joka on vastakkainen pelimaailman täyden pysähtyneisyyden
kanssa: pelaajan annetaan ymmärtää, että Ethan on vaarassa ja hänet
täytyy löytää pian, mutta kuitenkin koko maailma tuntuu pysähtyneeltä.

Pelin normaalissa maailmassa pelaaja voi myös alkaa epäillä sitä, ovatko
murhat todella todellisia ja onko niille esitetty yliluonnollinen
selitys todellinen. Pelaajalle kerrotaan, että perhettä riivaa
jonkinlainen demoni tai henkiolento The Sleeper, joka täytyy herättää.
Perheenjäsenet tulevat hulluiksi ja uskovat, että Ethanin tappaminen on
keino The Sleeperin herättämiseen. Hulluudessaan ja demonin riivaamina
he alkavat tappaa myös toisiaan. Perheen isä Dale yrittää puolustaa
Ethania, ja aluksi myös isoisä Ed vastustaa pahuutta, mutta lopulta
kuitenkin sytyttää tulipalon tappaakseen Ethanin. Pelin lopetuksen
valossa murhat ovat Ethanin unta ja siten kuvitteellisia, mutta pelin
maailmassa ne vaikuttavat todelta, koska pelaaja näkee ruumiit omin
silmin. Prosperon monologi vahvistaa narratiivia The Sleeperistä:

> This… sleeper was feeding on them. Their hate. Their distrust.

Prosperon monologi myös selittää, että The Sleeper on syypää murhiin,
sillä se ottaa perheenjäsenet valtaansa ja saa heidät käyttäytymään oman
persoonansa vastaisesti:

> He didn’t kill his wife. She was no longer who she once was. Neither was
he. Something was using all this pain and death. Something was becoming
stronger.

The Sleeper on epäluonnollinen siinä mielessä, että se ei todellisessa
maailmassa ole mahdollinen selitys murhille, mutta yliluonnollisen
mysteeripelin kontekstissa sen voi puolestaan uskoa. Pelaaja voi
kuitenkin alkaa epäillä myös The Sleeperin olevan yksi Ethanin
tarinoista, mikäli hän tuntee H.P. Lovecraftin tuotantoa, josta ihmisiä
riivaava demoni tai paha voima, jota he voivat yrittää vastustaa, on
tuttu. Lovecraft-viittauksia voi tunnistaa myös muissa tarinoissa:
esimerkiksi zombiluolaston jälkeinen merihirviö on viittaus Cthulhuun,
ja Ethanin *The curse of the sea-thing* -tarinassa hirviön nimeksi
kerrotaan Gnaiih, mikä tarkoittaa Lovecraftin kehittämällä kielellä
isää. *The Vanishing of Ethan Carter* -pelin lukuisat intertekstuaaliset
viittaukset tarjoaisivat kiinnostavan tutkimuskohteen jo itsessään.

## Outouden ymmärtäminen – Alberin lukemisen strategiat

Jan Alber (2009) on esittänyt epäluonnollisten narratiivien
ymmärtämiseen viisi lukemisen strategiaa, joiden avulla voidaan pohtia,
millä tavoin lukija pyrkii ymmärtämään kohtaamiaan outoja ja
epäluonnollisia asioita. Alberin strategioista erityisesti kolme
ensimmäistä ovat sellaisia, joita pelaaja todennäköisesti käyttää *The
Vanishing of Ethan Carterin* tulkinnassa. Ensimmäinen strategia on, että
lukija selittää outouden hahmon sisäisenä tilana kuten unena tai
hallusinaationa (Alber, 2009, s. 82). *The Vanishing of Ethan Carter*
-pelissä pelaaja voi aluksi pitää kummallisia jaksoja (ansat,
avaruusalus, portaalitalo, noidan metsä ja zombiluolasto) jonkinlaisena
hallusinaationa ennen kuin niille löytyy uskottavampi selitys.
Erityisesti *noidan metsä* -kohta vaikuttaa hallusinaatiolta, sillä
siinä pelaajahahmo Prospero vaikuttaa kuulevan ääniä: kaikuva naisen
ääni esittää kysymyksiä kuten ”Do you feel victory when your words cause
pain?” ja ”Does death bring peace or suffering?”[^2] Näiden
epäluonnollisten jaksojen lukeminen Prosperon sisäisinä asiantiloina
kuten hallusinaatioina ei tunnu kuitenkaan kovin uskottavalta siksi,
että jokaisen jakson lopusta löytyy Ethanin kirjoittama tarina. Miksi se
olisi etsivä Prosperon unessa tai hallusinaatiossa?

Alberin lukemisen strategioista toinen ja kolmas selittävät
epäluonnolliset tilanteet teeman ilmentyminä tai allegorioina.
Epäluonnollista ei siis lueta kirjaimellisesti, vaan nähdään se teemaa
korostavana, vertauskuvallisena tai symbolisena tekstuaalisena keinona.
Lukemisen strategioista toisessa lukija selittää epäluonnollisen teemaa
korostavana elementtinä, joka esimerkiksi kertoo symbolisesti jotain
henkilöhahmosta. Kolmas strategia on toisen muunnelma, ja siinä
epäluonnollinen kertomus luetaan laajemmin allegoriana, joka sanoo
epäluonnollisen avulla jotakin maailmasta. (Alber, 2009, s. 82–83.) *The
Vanishing of Ethan Carterissa* nämä lukemisen strategiat todennäköisesti
aktivoituvat edellä mainittujen epäluonnollisten jaksojen yhteydessä.
Pelaaja voi huomata yhteyden kohtaamiensa epäluonnollisten jaksojen ja
niiden lopussa olevien Ethanin kirjoittamien tarinoiden välillä.
Esimerkiksi avaruusaluksesta löytyvässä *Fangs*-tarinassa kerrotaan
pedosta, joka jahtaa katoavaa ja uudelleen ilmestyvää valoa, joka
pysähtyy lopulta aukealle – samaan tapaan kuin pelaaja juoksee
astronautin perässä ennen avaruusalukseen päätymistä. Pelaaja voi tästä
päätellä epäluonnollisten jaksojen olevan mahdollisesti Ethanin
kirjoittamia tai kuvittelemia tarinoita, niin kuin ne loppuratkaisun
valossa ovatkin.

Mikäli pelaaja tulkitsee kohtaamansa epäluonnolliset jaksot Ethanin
tarinoiksi, hän voi edetä tulkinnassaan lukemaan näitä tarinoita
allegorioina Ethanin perheenjäsenistä ja Ethanin suhteista heihin. Tähän
antaa viitteen se, että jokaisen tarinan yhteydessä kuullaan dialogi
Ethanin ja yhden perheenjäsenen välillä. Epäluonnollisia jaksoja ja
niiden yhteydessä olevia tarinoita on viisi, kuten Ethanin
perheenjäseniäkin, ja Ethan on kirjoittanut jokaiselle perheenjäsenelle
(tai jokaisesta perheenjäsenestä) yhden tarinan. Avaruusalus ja sen
yhteydessä oleva *Fangs* liittyy Ethanin veljeen Travisiin, joka
kuultavassa dialogissa sanoo:

> I read the ’Fangs’ one. I liked the beast. At least he gets to leave
this goddamn place.

Avaruuslento ja *Fangs*-tarina voidaan lukea allegorioina, jotka
liittyvät Travisin haluun lähteä kylästä pois: molemmissa juostaan
jonkin perässä kohdetta tavoitellen ja sen jälkeen koittaa jollain
tavalla pääsy pois.

*Portaalitalo*-kohdassa pelaajan täytyy järjestää talon huoneet oikeaan
järjestykseen ja oikean ratkaisun löydyttyä avautuu huone, joka näyttää
jonkinlaiselta maagiselta laboratoriolta. Sieltä löytyy Ethanin
kirjoittama tarina taikurista, joka valmistaa taikajuomia, ja tekee
taian suojatakseen laboratoriotaan, kun kyläläiset polttavat hänen
talonsa. Tarinan jälkeen ruudun ollessa mustana kuullaan dialogi Ethanin
ja hänen setänsä Chadin välillä. Maagisen laboratorion tilalle vaihtuu
tislauslaitteisto. Paikalta löytyy lisäksi lehtileike, jossa kerrotaan
metsästä löytyneestä pontikankeittovälineistöstä. Portaalitaloa ja
sieltä löytyvää tarinaa voi lukea jälleen allegorisesti ja ymmärtää
taikajuomia valmistavan taikurin kertovan symbolisesti Chadista, joka
keittää pontikkaa. Ethan mystifioi ja yliluonnollistaa keksimissään
tarinoissa perheenjäseniään, mutta ne kertovat silti jotain näiden
todellisesta luonteesta.

Samalla tavalla *zombiluolaston* zombi voidaan lukea allegoriana Ethanin
isästä Dalesta, josta selviää luolaston jälkeen löytyvien tekstien
perusteella, että hän on epäonnistunut keksijä, jonka Ethanin äiti on
käskenyt viedä keksintönsä ulos talosta. Dale on vienyt keksintönsä
piiloon läheisiin kaivoksiin ja vaeltelee sinne yksinään: Ethan
käsittelee tätä tarinassaan zombimetaforan avulla.

*Noidan metsästä* löytyy tarina, jonka Ethan on kirjoittanut äidilleen:
siinä kerrotaan kauniista naisesta, joka saa noidalta kuulla
synnyttävänsä lapsen. Nainen itkee raskauden aikana jatkuvasti ja
muuttuu vanhaksi ja rumaksi. Hän synnyttää pojan, joka kasvettuaan
pyytää noidalta, voisiko noita tehdä hänen äidistään jälleen kauniin.
Noita kertoo pojalle, että hän valehteli kertoessaan naiselle, että tämä
synnyttäisi lapsen. Poika katoaa ja nainen muuttuu jälleen nuoreksi ja
kauniiksi. Tarinan voi lukea allegoriana Ethanin äitisuhteelle: Ethan on
luultavasti pohtinut, olisiko hänen äitinsä elämä parempaa, jos Ethan ei
olisi koskaan syntynytkään. Tarinasta voi päätellä, että Ethan kokee
tuottavansa äidilleen huolia ja murhetta.

Ethanin isoisälleen kirjoittama tarina löytyy *ansojen* luota. *Sap*-nimisessä tarinassa kerrotaan miehestä, joka käy vaarallisten
ansojen täyttämässä metsässä juomassa mahlaa puista. Yhtenä iltana joku
sytyttää tulipalon, jossa kaikki kyläläiset kuolevat, mutta mies
pelastuu, ja jatkaa puiden mahlan juomista. Tarinan yhteydessä löytyy
lehtileike Ethanin isoäidin, Gaylen, kuolemasta tulipalossa. Tästä voi
esittää tulkinnan, että Ethanin isoisä Edwin on mahdollisesti
alkoholisoitunut – mahlan juonti symboloi alkoholin juontia – ja hänen
vaimonsa Gaylen kuoltua tulipalossa Edwin on luultavasti jatkanut
juomistaan.

*The Vanishing of Ethan Carter* -pelin kohdalla Alberin lukemisen
strategioista edellä esitetyt kolme ensimmäistä ovat riittäviä pelin
ymmärtämiseen: epäluonnollisuudet selittyvät hahmon sisäisinä tiloina
tai symboleina ja allegorioina. Alberin strategioista neljäs ja viides
ovat yleensä vielä radikaalimmin outojen ja tästä maailmasta poikkeavien
tekstien tulkinnassa aktivoituvia strategioita. Neljäs strategia on
luoda uusi kehys tekstin ymmärtämiseen yhdistämällä kaksi skeemaa. Tämä
strategia on hyödyllinen esimerkiksi lukijan kohdatessa sellaisen
kertojan, joka on kuollut henkilö, kasvi tai eläin. Esimerkiksi kertojan
ollessa kuollut lukija voi ymmärtää tätä yhdistämällä tietonsa elävistä
ihmisistä (jotka pystyvät kertomaan tarinoita) kuvitelmaan puhuvasta
ruumiista. Tällaisen kertojan voi ymmärtää sen ilmentymänä, että ihmiset
eivät hyväksy kuoleman lopullisuutta tai haluavat kuvitella kuolleiden
jatkavan olemassaoloaan kuoleman jälkeen. (Alber, 2009, s. 89–90.)
Viides strategia aktivoituu silloin, kun epäluonnollisuuksia ei ole
mahdollista selittää neljän aiemman strategian avulla. Tällöin
strategiana on venyttää tulkinnan kehyksiä kunnes ne sisältävät sen
oudon ja kummallisen, jonka lukija tekstissä kohtaa (Alber, 2009, s.
91).

Myös neljäs ja viides lukemisen strategia voivat toki olla *The
Vanishing of Ethan Carter* -pelin kohdalla pelaajasta riippuen
mahdollisia. Pelaaja voi esimerkiksi käyttää viidettä lukemisen
strategiaa ja venyttää käsitystään pelin maailmasta käsittämään kaikki
epäluonnolliset asiat, joita pelissä kohtaa, eli uskoa pelin maailmassa
todeksi myös kohtaamansa astronautit, merihirviöt ja vastaavat
yliluonnollisuudet. Tällöin pelaaja ei lukisi näitä kohtia symbolisina
tai metaforisina, vaan esimerkiksi uskoisi Ethanin ja hänen perheensä
elävän yliluonnollisessa maailmassa, tai Paul Prosperon kykenevän
oikeasti siirtymään toisiin todellisuuksiin, joissa nämä oudot asiat
tapahtuvat. Pelaaja voisi myös esimerkiksi tulkita, että Ethanin
tarinoilla on kyky materialisoitua toisiksi todellisuuksiksi, joihin
Prospero oikeasti pystyy matkustamaan. Viides lukemisen strategia
kuitenkin ohittaa vihjeet siitä, että koko unimaailman tapahtumat
voidaan lukea symbolisina siten, että ne heijastavat Ethanin elämää ja
suhdetta hänen perheenjäseniinsä.

## Merkityksellinen outous, merkityksellinen kokonaisuus

Pelin lopussa pelaajalle tarjotaan selitys, joka luonnollistaa kohdatut
asiat: Ethan on koko päivän ollut vanhan talon kellarissa työstämässä
tarinaa nimeltä ”The Adventures of Paul Prospero, The Supernatural
Detective”. Perheen tullessa etsimään häntä Ethanin äiti vahingossa
sytyttää öljylampulla tulipalon ja Ethan jää jumiin palavan talon
kellariin. Koko pelaajan kokema maailma – ja itse pelaajahahmo Prospero
– on Ethanin kuvitelmaa hänen neljänä viimeisenä elinminuuttinaan kello
seitsemästä neljä yli seitsemään; aika jona hän kuolee häkämyrkytykseen.
Kuolinaika näkyy pelimaailman pysähtyneissä kelloissa. Tämän valossa
myös yliluonnollinen etsivä Prospero, hänen monologinsa ja kaikki
murhat, ovat Ethanin mielensisäistä kuvitelmaa. Tässä vaiheessa pelaaja
käyttää siis pelikokemukseensa Alberin lukemisen strategioista
ensimmäistä eli alkaa jälkikäteen selittää kokemaansa Ethanin sisäisenä
tilana eli unena tai kuvitelmana. Tämän lisäksi pelaaja luultavasti
käyttää myös allegorista lukemisen strategiaa kokemuksen ymmärtämiseen,
jolloin pelin eri osista muodostuu kokonainen, merkityksellinen
kokonaisuus.

Pelin tarina voidaan kokonaisuudessaan tulkita kertomukseksi Ethanista
ja hänen huonosta suhteesta perheeseensä, joka ei ymmärrä hänen
innostustaan kirjoihin, tarinoihin ja kirjoittamiseen. Ethanin ja hänen
perheenjäsentensä välisissä dialogeissa käy ilmi, että Ethanin
perheenjäsenillä ei ole aikaa lukea hänen kirjoitelmiaan tai he
suhtautuvat pilkallisesti hänen kirjoitusharrastukseensa. Ethania
pidetään kummallisena ja hänelle sanotaan ilkeitä asioita. Surullisesti
nämä ilkeät asiat ovat ne, jotka jäävät Ethanin mieleen ja siten
toistuvat hänen unessaan hänen kuolinhetkellään. Setä Chad on kenties
ilkein sanoessaan ”What the hell is wrong with you, exactly? - - You
need to stop leaving your stupid stories around. They’re freaking
everyone out.” Äiti puolestaan yrittää neuvoa Ethania lopettamaan
jatkuvan kuvittelun:

> Stop living in your head. Do something real. That’s what people respond
to. Reality.

Isä, joka keksijän urasta haaveilevana on ehkä toinen perheen luovista
henkilöistä, on Ethanin kirjoitusharrastusta kohtaan hyväksyvin, ja
toteaa vain puuhiensa keskeltä: ”I’ll read your story later. Okay?”

Pelaajan kokema tarina, jossa Paul Prospero kulkee Red Creek Valleyn
kylässä etsimässä Ethania ja yrittämässä pelastaa häntä, on Ethan-pojan
viimeinen tarina ja käsittelee hänen omaa kuolemaansa. The Sleeper on
symboli Ethanille itselleen ja hänet täytyisi herättää, sillä hän on
nukkumassa pois. The Sleeper -hahmon ja heräämisen tematiikan voi
rinnastaa myös Ethanin elämiseen omassa mielikuvitusmaailmassaan ja
perheenjäsenten pyrkimyksiin ”herättää” hänet todelliseen maailmaan.
Pelissä olevista perheenjäsenten repliikeistä käy ilmi, että heidän
mielestään Ethanin uneksii, kuvittelee, lukee ja kirjoittaa liikaa –
siitä kenties myös nimitys ”sleeper”, ikään kuin uneksija tai
haaveilija, ”dreamer”.

Kuolinhetkellään Ethan uneksii paikalle suunnittelemansa jännitystarinan
hahmon etsivä Prosperon, joka tulisi pelastamaan hänet. Unimaailmassa
toistuu motiivina kuoleman symboli korppi esimerkiksi kirkon kryptan
koristeissa, Chadin murhan aikaan lentämässä taivaalla ja kellarin
salaoven salasanassa corvus[^3]. Myös Prosperon hahmo sisältää
kuolemaan liittyvää symboliikkaa: hän saapuu kylään junatunnelia pitkin
kulkien pimeydestä kohti valoa ja toteaa yhdessä monologeistaan, että
tämä tapaus olisi hänen viimeisensä, viitaten kyseessä olevan myös
Ethanin viimeinen tarina (”I’ve worked dozens of cases. Hundreds. This
would be my last one”). Nimi Prospero viittaa Shakespearen näytelmään
*Myrsky* (2010/1610–1611) ja Edgar Allan Poen novelliin *Punaisen
kuoleman naamio* (1990/1842), joista ensimmäisessä teemoina nousevat
anteeksianto ja vapautus, jälkimmäisessä kuolemanpelko ja kuoleman
väistämättömyys.

Osa Prosperon monologeista heijastelee Ethanin tunnetta, että hänen
perheensä ei hyväksy häntä hänen omana itsenään ja satuttaa häntä
puheillaan:

> Ethan’s family blamed him. Whatever it was he’d accidentally let loose,
his family was convinced that hurting him would solve the problem, would
soothe their disturbed minds.

Kiinnostava yksityiskohta on, että pelaajan täytyy jokaisen lukemansa
Ethanin tarinan kohdalla klikata “Accept” eli hyväksyä tarina: pelaaja
osoittaa tällä toiminnolla Ethanin tarinoille hyväksyntää, jota hän ei
perheeltään tarinoilleen saanut.

Unessa maailma on kääntynyt niin, että hänen perheensä on hullu – ei
Ethan, jota hänen perheensä kuulluissa dialogeissa pitää kummallisena.
Murhat voidaan lukea allegorisina niin, että tosielämässä Ethaniin
myönteisimmin suhtautuneet isä ja isoisä ovat Ethanin unessakin ne,
jotka puolustavat häntä toisten tappoyrityksiltä, siinä missä Travis,
Chad ja äiti ovat Ethania kohtaan hyökkäävämpiä. Isä ja isoisä myös
tappavat itsensä, kun taas muut perheenjäsenet kuolevat väkivaltaisesti;
Ethan on unessaan heitä kohtaan armollisempi siinä missä hänelle
ilkeimmät ihmiset saavat unessa kostonhimoisemman lopun. Murhatarinaan
sekoittuvat muut Ethanin kirjoittamat tarinat, joihin Prosperon hahmo
tempautuu mukaan siirtyen välillä niiden tarinoiden maailmoihin. *The
Vanishing of Ethan Carterin* epäluonnollisuus selittyy kaikkea kummaa ja
outoa rakastavan Ethanin kuvitelmana, jossa hänen kohtaamansa vääryydet
peilautuvat yliluonnollisissa tarinoissa.

## Lähteet

### Tekstit

Alber, J. (2009). Impossible storyworlds – and what to do with them.
*Storyworlds* 1, 79–96.

Alber, J. (2014). Unnatural narrative. *The living handbook of
narratology*. <http://www.lhn.uni-hamburg.de/article/unnatural-narrative>, 19.5.2015

Ensslin, A. (2015). Video games as unnatural narratives. Mathias Fuchs
[ed.] *Diversity of play*. Leuphana University of Lüneburg: Meson
Press, 41–70.

Fludernik, M. (2010/2003). Luonnollinen narratologia ja kognitiiviset
parametrit. Alkuteos Natural narratology and cognitive parameters.
Teoksessa Mari Hatavara, Markku Lehtimäki ja Pekka Tammi (toim.):
*Luonnolliset ja luonnottomat kertomukset. Jälkiklassisen narratologian
suuntia*. Suom. Sanna Katariina Bruun. Helsinki: Gaudeamus, 17–43.

Mäkelä, M. (2011). Uskoton mieli ja tekstuaaliset petokset. Kirjallisen
tajunnankuvauksen konventiot narratologisena haasteena. Tampere: Tampereen yliopistopaino.

Mäkelä, M. (2013). Realism and the unnatural. J. Alber et al. (eds.). *A
Poetics of unnatural narrative*. Columbus: Ohio State UP, 142–66.

Poe, E. A. (1990). Punaisen kuoleman naamio. Teoksessa *Korppi ja
kultakuoriainen*. Suom. Niilo Idman, Yrjö Kivimies, Eero Ahmavaara ja
Yrjö Jylhä. Helsinki: Forma. Alkuperäinen novelli vuodelta 1842.

Shakespeare, W. (2010). *Myrsky* [näytelmä]. Suom. Matti Rossi.
Helsinki: WSOY. Alkuperäinen näytelmä kirjoitettu vuosina 1610–1611.

### Pelit

Blow, J. (2009). *Braid*. Yhdysvallat: Number None, Inc.

Galactic Cafe (2013). *The Stanley Parable*. Yhdysvallat: Galactic Cafe.

Irrational Games (2013). *BioShock Infinite*. Yhdysvallat: 2K Games.

Quantic Dream (2010). *Heavy Rain*. Japani: Sony Computer Entertainment.

Remedy Entertainment (2001). *Max Payne*. Yhdysvallat: Gathering.

Tale of Tales (2009). *The Path*. Belgia: Tale of Tales.

Thatgamecompany (2012). *Journey*. Japani: Sony Computer Entertainment.

The Astronauts (2014). *The Vanishing of Ethan Carter*. Puola: The Astronauts.

[^1]: Jan Alberin lukemisen strategioiden kritiikistä ks. mm.
    Mäkelä (2013) ja Nielsen (2013).

[^2]: Kysymykset, jotka kuullaan pelin tässä kohdassa,
    vaihtelevat pelikerrasta toiseen. Peli ilmeisesti valitsee repliikit
    ennalta muodostetusta listasta satunnaisesti.

[^3]: Corvus on latinaa ja viittaa varisten lintusukuun.
    Mustan korpin latinankielinen nimi on corvus corax.
